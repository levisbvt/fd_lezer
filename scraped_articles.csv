Date_num,Date,Title,Body,Publication
2025-03-01,Zaterdag 01 Mrt 2025,Aardverschuiving in de aangifte,"Hoeveel leverde het vakantiehuis op in het afgelopen jaar? Wat doe je met de negatieve rente op de spaarrekeningen in 2022? Komen de kosten van de beleggingsrekening in mindering op de koerswinsten die zijn behaald in 2023?<br><br>Het is maar een kleine greep uit vele vragen die vanaf deze zomer spelen voor iedereen met belastbaar vermogen in box 3 van de inkomstenbelasting. En dan vooral voor degenen die naast spaargeld ook aandelen hebben, of obligaties, bitcoins of vastgoed (anders dan het eigen woonhuis), of een lening hebben verstrekt aan de kinderen.<br><br>Komende zomer zet de Belastingdienst het formulier Opgaaf Werkelijk Rendement online. Met dit formulier – voor elk belastingjaar één – kunnen belastingplichtigen uitrekenen of zij recht hebben op teruggaaf van te veel betaalde box 3-belasting over de jaren 2017 tot en met 2024. Ook kunnen zij hiermee de eventuele teruggave regelen met de Belastingdienst.<br><br>Dit formulier speelt een cruciale rol in de herstelregeling voor box 3. Die moest het kabinet met spoed optuigen nadat de Hoge Raad vorig jaar in juni de vermogenstaks voor beleggers afschoot. In 2021 schoten de hoogste rechters de wet al af voor spaarders. Het stelsel met de fictieve (‘forfaitaire’) rendementen kan juridisch niet door de beugel, oordeelden de hoogste rechters dus al diverse keren.<br><br>Beleggers die aantonen dat hun werkelijke rendement in een jaar lager ligt dan het fictieve rendement, hebben daarom recht op teruggaaf van box 3-belasting. Andersom hoeft nooit belasting te worden bijbetaald. Voor de meesten zal dat over de jaren 2021 en later zijn. Een beperkte groep van spaarders en beleggers die ‘massaal bezwaar’ maakten tegen box 3 in de jaren 2017 tot en met 2020, heeft ook over die jaren mogelijk recht op teruggaaf.<br><br>‘Het formulier wordt in de zomer verwacht, na de periode voor de aangifte inkomstenbelasting 2024. Die begint op 1 maart en eindigt op 1 mei. In de komende aangifte hoef je nog niet het werkelijk rendement in te vullen. Maar het is wel handig om alvast gegevens te verzamelen,’ zegt Jan-Willem Wijnbergen (29), fiscaal jurist bij Jongbloed Fiscaal Juristen, een adviesbureau met kantoren in Enschede, Almelo en Den Haag. Dat zal flink wennen zijn. Sinds jaar en dag heeft de Belastingdienst in de regel alle gegevens al vooraf ingevuld bij de aangifte. En het (fictieve) rendement is al door de Belastingdienst uitgerekend. Aangifte doen, houdt daarom vaak niet veel meer in dan de gegevens controleren en op insturen klikken.<br><br>Maar op het formulier Opgaaf Werkelijk Rendement zullen veel gegevens niet zijn ingevuld, simpelweg omdat de Belastingdienst ze niet heeft. De fiscus weet bijvoorbeeld vaak niet hoe hoog de huurinkomsten zijn van een vastgoedbelegger. Dus moet de belegger die gegevens zelf verzamelen en invullen. Ook zal die zelf moeten berekenen wat het werkelijke rendement is. Hoe hoog waren, naast huurinkomsten, het dividend, de spaarrente, koerswinsten, enzovoort van andere beleggingen?<br><br>‘Op het doenvermogen van de belastingplichtige zal een groot beroep worden gedaan,’ zegt Arjan Knol (54), box ­­­3- specialist bij het Register Belasting­adviseurs, de beroepsvereniging van belas­­­­tingadviseurs die werken voor het midden- en kleinbedrijf en vermogende particulieren. Samen met deskundigen van andere belangen- en koepelorganisaties heeft hij er bij de Belastingdienst op aangedrongen om in het formulier zoveel mogelijk helpteksten op te nemen. Ondanks deze helpteksten zal het een ingewikkelde exercitie worden.<br><br>Het verbaast hem dat de politiek daar maar weinig oog voor heeft. ‘In de Kamerstukken wordt daar heel makkelijk overheen gestapt. Als een belastingplichtige er niet uitkomt, dan kan die professionele hulp inschakelen, staat er dan. Dat is leuk opgeschreven, maar in de praktijk werkt het zo niet. Want er is een nijpend tekort aan belastingadviseurs.’<br><br>EWsprak met meerdere organisaties over deze kleine aardverschuiving op aangiftegebied. Op de vraag of de orga­nisaties al enig idee hebben hoe hun dienstverlening er straks uit komt te zien, is het antwoord vrij eensluidend: alles is nog te onduidelijk om daarover concreet te kunnen zijn.<br><br>‘Hoe het formulier eruitziet, weten wij als belastingadviseurs nog niet. En het is zelfs nog niet 100 procent zeker hoe het werkelijk rendement moet worden berekend,’ zegt Boy Mulder (30), op­richter en directeur van De Belasting­Bespaarders. Mulder richt zich met zijn advieskantoor onder meer op aangiftes van de inkomstenbelasting voor particulieren. De kosten daarvoor beginnen bij 225 euro. Maar de dienstverlening voor de hersteloperatie moet hij nog bepalen.<br><br>Een van de belangrijkste spelers is de FNV. De vakbond biedt zijn leden van oudsher ondersteuning bij hun belastingaangife. Maar of die ondersteuning er ook komt voor het formulier over de werkelijke rendementen, heeft de FNV nog in beraad, laat een woordvoerder weten.<br><br>Financieel dienstverleners die zich nu niet bezighouden met belastingaangiftes, zullen zich naar verwachting ook straks niet massaal storten op advies over de hersteloperatie. Een woordvoerder van ING: ‘We houden onze klanten via onder meer de website van ING Private Banking op de hoogte van de ontwikkelingen. We ondersteunen klanten met relevante informatie, maar we spelen geen rol in de daadwerkelijke belastingaangifte. Daar zijn andere specialisten voor.’<br><br>Van Bruggen Adviesgroep, een landelijke keten voor advies over hypotheken, leningen en verzekeringen, zegt ook geen plannen te hebben om aanvullende diensten op te tuigen. Zelfs belastingadvieskantoren staan niet per definitie te springen om een toevloed aan nieuwe klanten met vragen over het werkelijke rendement.<br><br>‘De eerste keer moeten we voor de Wwft, de Wet ter voorkoming van witwassen en financieren van terrorisme, een cliëntaccceptatie doen. We moeten klanten dan onder meer identificeren. Aan die screening zitten kosten. Ook als iemand één keer het formulier wil laten invullen, moeten we het hele proces van klantacceptatie doorlopen,’ legt Wijnbergen van Jongbloed Fiscaal Juristen uit.<br><br>Arjan Knol van het Register Belastingadviseurs ziet dat ook. ‘Veel kantoren zullen zich achter hun oren krabben bij nieuwe klanten. Op basis van hun poortwachtersfunctie moeten zij iedere nieuwe klant screenen. Wat is de herkomst van het vermogen? Er gaat een heel risico-­inventarisatieproces aan vooraf, voordat de klant klant wordt. Het zijn geen aangiftes waarop veel wordt verdiend.’<br><br>Ook Mulder van BelastingBespaarders richt zich vooralsnog op bestaande klanten. ‘In december hebben we al onze klanten benaderd met uitleg. Dit en dit speelt er bij box 3. Over vervolgacties denken we nog na.’<br><br>Bij het invullen van het formulier zal de informatie van de Belastingdienst daarom een belangrijke rol spelen. ‘Alle mensen die in aanmerking komen voor herziening van de aangifte met betrekking tot box 3, ontvangen vanaf zomer 2025 voor elk belastingjaar een brief met informatie over hoe ze hun werkelijk rendement kunnen doorgeven,’ zegt een woordvoerder van de Belastingdienst.<br><br>Die verwijst ook naar het specifieke box 3-deel op de website van de Belastingdienst, waar informatie en voorbeelden komen te staan, ter ondersteuning. De woordvoerder: ‘Daarnaast kijkt de ­Belastingdienst naar mogelijkheden om mensen te helpen bij het invullen. Hierover zullen we later communiceren.’<br><br>Voorlopig neemt de onduidelijkheid over de hersteloperatie alleen maar toe. Vijf rode vlaggen, schreef de Raad van State medio februari in een advies over de nog niet geopenbaarde Wet tegenbewijsregeling box 3, de wet die onder de hersteloperatie ligt. De Raad verwees naar een toets van de Belastingdienst. Die voorziet problemen bij de interactie met burgers, fraudebestendigheid, maakbaarheid en complexiteit van systemen en de handhaafbaarheid.<br><br>Naar verwachting moeten zo’n 2,6 miljoen aangiftes worden gecorrigeerd, en volgens de regering moet er zo’n 12 miljard euro aan box 3-belasting worden teruggegeven. De kans op fouten bij deze operatie, waarvoor de Belastingdienst in de periode 2024 tot en met 2026 nog eens 1.752 extra ‘voltijdsequivalenten’ moet aannemen, is enorm. Maar de regering kan niet anders, omdat ze uitvoering moet geven aan de uitspraak van de Hoge Raad – je bent een rechtsstaat of je bent het niet.<br><br>Bovendien maakt de Hoge Raad het er vaak niet eenvoudiger op. Met meerdere uitspraken heeft die toegelicht hoe het werkelijke rendement moet worden berekend. Maar dat levert in de praktijk toch vooral weer nieuwe onduidelijkheden op, zegt Arjan Knol. Vooral huizen in box 3 leveren hoofdbrekens op. Daar speelt de WOZ-waarde een belangrijke rol.<br><br>Knol: ‘Bij verkoop moet je niet kijken naar de werkelijke verkoopprijs, maar naar de mutatie in de WOZ-waarde in twee belastingjaren, stelt de Hoge Raad. En die moet je tijdsevenredig toerekenen. Maar welk moment is dat? Als ik 1 april een koopcontract sluit, dan zit ik niet meteen bij de notaris om te leveren. Dat is bijvoorbeeld 1 juli. Dus welke maand geldt hier?’<br><br>Onduidelijkheid is er ook over iets ogenschijnlijk eenvoudigs als spaarrente. Als de bank de rente over 2023 uitbetaalt in januari 2024, aan welk jaar moet die rente dan worden toegerekend? Is dat 2023 of 2024? Dat zal pas echt duidelijk worden met het openbaren van de wet over de tegenbewijsregeling.<br><br>De Raad van State adviseert dringend om de herstelregeling eenvoudiger te maken. Vooral vastgoed moet simpeler. Verhuurders moeten, naast de waardestijging of -daling, ook de huurinkomsten opgeven van de Hoge Raad. Maar kosten van het vastgoed komen niet in aftrek, oordeelde de Hoge Raad. Volgens Knol levert dat nieuwe rechtszaken op.<br><br>Een aantal particuliere verhuurders stapt, zo is vrijwel zeker, naar het Europees Hof voor de Rechten van de Mens. Daar zal men bevattelijk kunnen zijn voor het argument dat tegenover huuropbrengsten ook de kosten horen te staan. De kans dat de verhuurders daar gelijk krijgen en de Hoge Raad op de vingers wordt getikt, is niet gering.<br><br>Het kabinet mag ervoor kiezen ten gunste van de belastingbetaler af te wijken van het oordeel van de Hoge Raad. Het kan nog steeds geen kostenaftrek toestaan, maar ook besluiten om de huurinkomsten buiten beschouwing te laten. Dat zou de herstelregeling in één klap veel makkelijker uitvoerbaar maken: ­verhuurders hoeven minder gegevens te verzamelen, de Belastingdienst hoeft minder te controleren. En huurders zullen minder snel kans hebben op succes bij de rechter: ze hebben een meevaller doordat de huurinkomsten niet hoeven worden meegeteld.<br><br>Daar staat tegenover dat het de schatkist mogelijk meer kost, omdat het werkelijke rendement (veel) lager uitvalt als huurinkomsten niet worden meegerekend. De kans neemt daarmee toe dat verhuurders recht hebben op teruggaaf van box 3-belasting.<br><br>Sinds 2017 rekent de fiscus met wettelijk vastgestelde rendementen over spaargeld en overig vermogen. Het verschil tussen dit forfaitaire (fictieve) en werkelijk rendement kan ver uiteenlopen. Het aandeel Heineken stond begin januari 2024 op 91 euro en eindigde in 2024 op 69 euro. De belegger die vol had ingezet op de bierbrouwer, keek vorig jaar dus aan tegen een flink verlies – het dividend van 1,86 euro per aandeel kon die pijn nauwelijks verzachten.<br><br>Dus ook al haalde deze belegger vorig jaar een rendement van een kleine min 20 procent, de fiscus ging volgens de wet uit van een positief rendement van 6,04 procent, te berekenen over de waarde van de aandelen per begin 2024. En over dat fictieve rendement was vorig jaar 36 procent belasting verschuldigd.<br><br>Het kabinet roept al tijden dat de hersteloperatie de schatkist miljarden euro’s zal kosten. Maar deskundigen vragen zich af dat niet overdreven is. Want anders dan Heineken in 2024, waren de beleggingsresultaten de laatste jaren voor aandelen en vastgoed in de regel uitstekend. Dus bij velen zullen de werkelijke rendementen boven de forfaitaire rendementen uitkomen: dan is er ook geen recht op teruggaaf.<br><br>‘Bovendien wordt gekeken naar het werkelijke rendement op het hele vermogen, en dat wordt afgezet tegen het forfaitaire rendement,’ zegt Jan-Willem Wijnbergen. Bij het forfaitaire rendement is eerst een vrijstelling in mindering gebracht op het vermogen. Die bedroeg in 2021 per persoon 50.000 euro. Een stel met 200.000 euro vermogen zet het werkelijke rendement over die twee ton af ­tegen het forfaitaire rendement over één ton (200.000 min twee keer 50.000 euro). Dan kom je al snel hoger uit (zie de rekenvoorbeelden op pagina 61).<br><br>Belastingplichtigen kunnen alvast zelf op hoofdlijnen narekenen hoe hun werkelijke rendement er de afgelopen jaren heeft uitgezien. Op pagina 60 staat een lijst met de hiervoor benodigde gegevens. De werkelijke rendementen kunnen worden vergeleken met forfaitaire rendementen zoals de fiscus die heeft vermeld op de aanslagen van de afgelopen jaren.<br><br>Eind 2025 hoopt de Belastingdienst de hersteloperatie over 2017 tot en met 2024 grotendeels te hebben afgewikkeld. Veel spaarders en beleggers hebben dan box 3-belasting teruggestort gekregen. Het formulier blijft daarna in de lucht, tot er een nieuwe vermogenstaks is ingevoerd. Het kabinet gokt daarvoor op 2028, maar dat lijkt gezien alle eerdere vertragingen nogal optimistisch.<br><br>Ook over 2025, 2026 en 2027 geldt dus nog dat forfaitaire rendementen worden afgezet tegen de werkelijke rendementen. En vanaf 2028 moet er een stelsel komen dat alleen de werkelijke rendementen belast. Voor particulieren met vermogen kan het verstandig zijn om nu al op die veranderingen in te spelen – de vraag is alleen of er nog fiscalisten beschikbaar zijn voor advies.<br><br>Welke gegevens kunt u alvast verzamelen? Bank- en spaartegoeden - Ontvangen rente - Buitenlandse valuta omrekenen naar euro’s (koers via website Europese Centrale Bank) Vereniging van Eigenaren - Aandeel in reserves van de VvE op 01-01 en op 31-12<br><br>Welke gegevens kunt u alvast verzamelen?Bank- en spaartegoeden- Ontvangen rente- Buitenlandse valuta omrekenen naar euro’s (koers via website Europese Centrale Bank)Vereniging van Eigenaren- Aandeel in reserves van de VvE op 01-01 en op 31-12 (ook van het eigen huis)- Of andere datum van aankoop of verkoop van huis als daarvan in het jaar sprake isBuitenlands geld (contant)- Waarde in euro's op 01-01 en op 31-12- Of andere datum van aankoop of verkoop van geld als daarvan in het jaar sprake isBeleggingen- Bruto-dividend aandelen- Rente op obligaties- Waarde portefeuille op 01-01 en op 31-12- Of andere datum van aankoop of verkoop beleggingen als daarvan in het jaar sprake is- Onttrekkingen en stortingen op de beleggingsrekeningenCryptovaluta- Waarde portefeuille op 01-01 en op 31-12- Of andere datum van aankoop of verkoop crypto’s als daarvan in het jaar sprake is- Onttrekkingen en stortingen op de beleggingsrekeningenTweede, verhuurde of vakantiewoning- WOZ-waarde van het jaar en het jaar erna- Indien huis in het buitenland: waarde op 1 januari (taxatierapport vereist) waarde op 31 december (taxatierapport vereist)- Of andere datum van aankoop of verkoop van huizen als daarvan in het jaar sprake is- Huur- of pachtontvangsten Ander onroerend goed- Waarde op 1 januari (taxatierapport vereist)- Waarde op 31 december (taxatierapport vereist)- Of andere datum van aankoop of verkoop van onroerend goed als daarvan in het jaar sprake is- Huur- of pachtontvangsten Uitgeleend geld- Ontvangen renteSchulden- Betaalde rente<br><br>",EW Magazine
2025-03-01,Zaterdag 01 Mrt 2025,De industrie zoekt een uitweg,"De industrie in Nederland groeit al anderhalf jaar niet of nauwelijks. Diverse bedrijven stellen onderhoud en investeringen uit. Sommige schalen de productie af en andere reorganiseren. Tijdens een industrietop van werkgeversorganisatie VNO-NCW in Den Haag gingen CEO’s uit de industrie erover in gesprek met politici. Bedrijven zeiden dat ze wel willen verduurzamen, maar dat dit door de verslechterde marktomstandigheden steeds lastiger wordt.<br><br>Een van de bedrijven die hiermee worstelen, is Dow Chemicals. Onder meer vanwege de hoge energiekosten, goedkope import uit Azië en strenge regelgeving stelt het Amerikaanse chemiebedrijf onderhoud uit aan de fabriek in Terneuzen. ‘Een moeilijke beslissing,’ zegt Dow-topvrouw ­Tabita Verburg (46) op de industrietop. Tijdens groot onderhoud komen duizenden monteurs aan de fabriek sleutelen. ‘Bovendien zit er een hele toeleveringsketen omheen, voor leveranciers valt er een enorme opdracht weg.’<br><br>Het chemiebedrijf zou de fabriek graag verduurzamen. Dat vergt een verbouwing van de bestaande installatie, ­zodat Dow kan overstappen op gebruik van waterstof als CO-vrije brandstof. Het ­project moet leiden tot een reductie van 1,7 megaton CO. Vorig jaar schreef EWdat het bedrijf op het laatste moment, en na vele gesprekken met de overheid, geen vergunning kreeg voor de plannen vanwege strenge stikstofnormen. Nog steeds is er geen zicht op een vergunning.<br><br>Het hoofdkantoor van Dow in de Verenigde Staten heeft het beschikbare budget inmiddels toegewezen aan een vergelijkbaar verduurzamingsproject in de fabriek in Canada. Daar zijn de randvoorwaarden volgens Dow wel goed.<br><br>Verburg ziet de toekomst van de Nederlandse tak somber in als er niet snel iets verandert. ‘Zestig jaar geleden kwam Dow naar Nederland, toen er een zeer gunstig vestigingsklimaat was. Dat is nu compleet veranderd. Als Dow weggaat, kan dat ook gevolgen hebben voor de Zeeuwse economie.’ Dow maakte onlangs bekend wereldwijd 1.500 banen te schrappen. Het is nog onbekend wat dat betekent voor de Nederlandse tak.<br><br>Niet alleen de verduurzamingsplannen van Dow blijven op de plank liggen. Volgens een rapport van accountantskantoor PwC gaat de verduurzaming van de industrie minstens 8,3 miljard euro kosten. De komende jaren besluiten bedrijven of ze deze investeringen zullen doen. Volgens de industrie blokkeren ­diverse overheidsplannen een duurzamere productie. Zo is de CO-heffing een grote ergernis. Die heffing zorgt ervoor dat de Nederlandse industrie meer betaalt voor de uitstoot van CO dan bedrijven in andere (Europese) landen.<br><br>Een andere ergernis is de voorgenomen plastic-heffing. Het kabinet-Schoof wil vanaf 2028 heffingen op nieuw plastic, om gebruik van gerecycled plastic te stimuleren. De industriebedrijven zijn bang dat er daardoor minder in Nederland zal worden geproduceerd en de concurrentiepositie verder verslechtert.<br><br>De Nederlandse industrie wil aan de vraag naar producten blijven voldoen. Als de bedrijven zelf niet voldoende kunnen produceren, moet er uit het buitenland worden geïmporteerd. Door de recente spanningen tussen de Verenigde Staten en Azië, waarvan Nederland afhankelijk is voor bepaalde grondstoffen, klinkt de roep om ‘strategische autonomie’: Nederland moet zelf in staat zijn om essentiële producten te maken.<br><br>Bovendien is de ketenafhankelijkheid in Nederland sterk. Industriële bedrijven maken gebruik van elkaars grondstoffen en producten. Als een bedrijf in de keten omvalt, raakt dat ook de anderen.<br><br>De industrie roept Sophie Hermans (VVD), minister van Klimaat en Groene Groei, op te komen met een plan voor het behoud van de industrie. ‘Daarvan hoef ik niet te worden overtuigd,’ zegt ze tijdens de top. Hermans wil een balans vinden tussen verduurzaming en de industrie draaiende houden, maar kwam niet met een duidelijk oplossing. Ze hoopt op optimisme en samenwerking tussen beide partijen. De Voorjaarsnota, waarin het kabinet financieel vooruitblikt, moet straks meer duidelijkheid geven.<br><br>Intussen wordt in Europa nagedacht over het concurrentievermogen van de Europese industrie. Uit de uitgelekte Clean Industrial Deal blijkt dat de Europese Commissie iets wil doen aan de hoge energieprijzen en het bedrijven makkelijker wil maken om te verduurzamen, onder meer met simpeler regels en betere toegang tot subsidies. ‘Dat is belangrijk voor de verre toekomst,’ zegt Frans Everts (59), president-directeur van Shell Nederland. ‘Maar op korte termijn is er meer nodig. Het kabinet moet eerst zorgen voor een gelijk speelveld, daarna investeren in groene infrastructuur en uiteindelijk de vraag naar duurzame producten stimuleren.’<br><br>Volgens Everts kantelt de houding van de politiek jegens de industrie. Allereerst omdat de industrie onderdelen, materialen en grondstoffen levert die nodig zijn voor de energietransitie, maar ook omdat het van strategisch belang is om autonoom te zijn. ‘Voorheen werd de industrie als probleem gezien. Dat begint langzaam te veranderen,’ ervaart ook Ferdinand Koster (57), directeur van papierfabriek Sappi Maastricht. De industrie kan ook deel zijn van de oplossing. Zo helpt Sap­­pi bij het stabiliseren van het stroomnet. ‘We nemen alleen stroom af op momenten dat het aanbod groot is.’<br><br>Zeker is: de Nederlandse industrie moet flink investeren in verduurzaming. Om ervoor te zorgen dat de industrie kan voortbestaan, moeten bedrijfsleven en overheid samenwerken, concluderen de topvrouwen en -mannen.<br><br>",EW Magazine
2025-03-01,Zaterdag 01 Mrt 2025,Eerwraak heeft veel gezichten,"Op 5 september 2023 stierf de ­Syrische Roshin in Apeldoorn. De 28-jarige vrouw werd doodgestoken voor de ogen van haar driejarige dochtertje. De daders: haar broers en twee neven, van wie één ook haar ex is. De rechtbank gaf op 20 februari 2025 alle verdachten 25 jaar cel wegens moord. De zaak- Roshin is niet uniek. Het aantal zaken dat binnenkomt bij het Landelijk Expertise Centrum Eergerelateerd Geweld (LEC EGG) neemt toe. Van 2010 tot 2013 schommelde het aantal per jaar rond de 500; van 2020 tot 2023 rond de 600.<br><br>De tragische groei van het aantal eerwraakzaken is goed te verklaren. Sinds 2015 kwamen veel Syrische oorlogsvluchtelingen in Nederland terecht. Van de zaken die in 2023 bij het LEC EGG terechtkwamen, speelt 29 procent bij Syriërs. ­Syrische vrouwen ruiken in Nederland de vrijheid: ze werken, gaan vaker op stap en verlaten hun mannen. Van de scheidingen onder Syriërs in Nederland wordt 81 procent door een vrouw aangevraagd, blijkt uit onderzoek van het Kennisplatform Inclusief Samenleven (KIS). Onder Nederlanders is dat ongeveer 70 procent.<br><br>Vooral op het Syrische platteland is volgens het KIS sprake van een sterk patriarchale samenleving. Mannen staan als kostwinner in de traditionele hiërarchie boven hun vrouw. Begrippen als ‘familie-eer’ en ‘schaamte’ spelen in Syrië een grote rol als het gaat om seksualiteit en relaties. De wet verplicht vrouwen hun man te gehoorzamen. Eerwraak komt in Nederland vooral voor onder inwoners afkomstig uit islamitische landen, maar het LEC EGG neemt het verschijnsel bijvoorbeeld ook waar bij Syrische christenen.<br><br>Rond het jaar 2000 liep het aantal eerwraakzaken ook hoog op. Toen speelde het vooral onder Turken, maar hun aandeel is afgenomen. Dat heeft onder meer te maken met integratie en preventie via de moskeeën. Imams spelen door hun reli­gieuze gezag en goede contacten in de gemeenschap een belangrijke rol bij het tegengaan van eerwraak. Dankzij intensieve samenwerking met moskeeën zijn volgens Willem Timmer, voormalig hoofd van het LEC EGG, honderden doden voorkomen onder Turken en Marokkanen.<br><br>Turkse moslims in Nederland zijn goed georganiseerd. De Diyanet, de Turkse overheidsorganisatie voor geloofszaken, heeft wereldwijd duizenden moskeeën gebouwd. Het overgrote deel van de Nederlandse moskeeën is van ­Diyanet. Daarnaast is er een aantal ­Marokkaanse moskeeën.<br><br>Syriërs vallen buiten de boot. Zowel qua taal als cultuur wijken Turkse en Marokkaanse moskeeën af van wat zij gewend zijn. Het is daardoor minder vanzelfsprekend om deze groep via de moskee te bereiken. In 2019 ging volgens het Sociaal en Cultureel Planbureau slechts een kwart van de gelovige Syriërs wekelijks naar een religieuze bijeenkomst, en dat aandeel neemt af. Voor Turkse en ­Marokkaanse Nederlanders zijn er inmiddels ook verschillende organisaties die zich richten op emancipatie en op de bestrijding van gendergerelateerd geweld, zoals het Consortium Zelfbeschikking.<br><br>Ondanks de bewezen effectiviteit van de ‘zachte hand’, blijft eerwraak de kop opsteken. De wetgever zou daarom naast de bestaande maatschappelijke initiatieven een aparte strafbepaling voor eergerelateerd geweld en huiselijk geweld kunnen invoeren. Rechters leggen al hoge straffen – tot levenslang – op voor eermoorden. Voor moord gaat het dus vooral om een symbolische bepaling.<br><br>Maar uit de cijfers van het expertisecentrum blijkt dat veel eergerelateerd geweld niet fataal is. Bij het grootste deel van de honderden zaken die bij het LEC EGG worden gerapporteerd, gaat het niet om moord, maar om andere vormen van fysiek en mentaal geweld, zoals verkrachting, stalking en mishandeling. In 3 tot 5 procent van de gevallen was sprake van (poging tot) moord of doodslag. Die percentages zijn door de jaren heen niet veranderd. De toename van het gerapporteerde geweld doet zich over de gehele linie voor, niet specifiek bij moord en doodslag.<br><br>Een aparte strafbepaling die het mogelijk maakt om ook niet-fataal geweld extra streng te bestraffen, zou de ernst van deze delicten onderstrepen. Dit initiatief sluit aan bij andere wetten die de persoonlijke vrijheid van vrouwen beschermen, zoals de recent ingevoerde Wet seksuele misdrijven. Deze stelt onder meer seksuele intimidatie in de publieke ruimte strafbaar. Volgens onderzoek van Plan International heeft 83 procent van de Nederlandse meisjes en jonge vrouwen hiermee te maken; 63 procent voelt zich beperkt in de bewegingsvrijheid.<br><br>Voor de opsporing en vervolging van eergerelateerd geweld kan, zoals Femke Halsema al in 2006 bepleitte, een spe­ciale officier van justitie worden aangesteld. Deze aanpak onderstreept dat ­Nederland geweld tegen vrouwen die gebruikmaken van hun vrijheid om (sek­- suele) relaties te verbreken of aan te gaan, een bijzonder eerloze en verwer­pelijke vorm van geweld vindt.<br><br>Uiteraard is daartoe ook blijvend geld nodig voor het bredere probleem van huiselijk geweld. Tachtig procent van de vermoorde vrouwen in Nederland kwam de af­gelopen jaren om door geweld in hui­selijke kring, blijkt uit cijfers van het Centraal Bureau voor de Statistiek. Van de vrouwen heeft 8 procent structureel te maken met huiselijk geweld. Slechts een fractie van al dit geweld was ‘eergerelateerd’. Het ging om daders en slachtoffers uit het hele land, van allerlei sociaal-economische, etnische en religieuze komaf. De gemene deler? De slachtoffers zijn als vrouw niet veilig in hun eigen sociale omgeving.<br><br>",EW Magazine
2025-03-01,Zaterdag 01 Mrt 2025,Is er eindelijk weer een referendum op komst?,"In de politieke stormen van deze winter is een positief nieuwtje ondergesneeuwd geraakt. Half januari stemde een ruime meerderheid van de Tweede Kamer, 110 zetels, vóór initiatiefwet nr. 36.468. Dat is de ‘tweede lezing’ van een wijziging van de Grondwet, die eindelijk weer een referendum mogelijk moet maken.<br><br>Weet u nog? We hadden héél even een referendum, tussen 2015 en 2018. Totdat het kabinet-Rutte III, in al zijn wijsheid, de Wet raadgevend referendum fluks introk. Er zijn maar twee referenda geweest: die over het EU-associatieverdrag met Oekraïne (2016) en die over de ‘Sleepwet’ (2018). Hoewel zeker het tweede in prima sferen verliep, zonder noemenswaardige wanklanken en met een helder resultaat, had het parlement al voor de stembusgang ingestemd met de afschaffing van dit instrument. Kinderachtig genoeg weigerde het kabinet zelfs om die intrekkingswet zelf referendabel te maken.<br><br>Het middel voldeed niet aan de verwachtingen, zo vond de minister van Binnenlandse Zaken, jonkvrouw Kajsa Ollongren (D66). Hè, nee, bah. Een bevolking die zich, na een uitgebreid publiek debat, kritisch uitspreekt, dát moeten we niet willen. Dat ondankbare janhagel mag blij zijn dat het eens in de paar jaar mag stemmen voor de Tweede Kamer!<br><br>Haar D66, de oude referendumpartij, kwam met het excuus dat ze geen adviserend maar een bindend, oftewel een ‘écht ­referendum’ wilde. Wat een redenering! Alsof je in de vrieskou gaat lopen zonder je (te dunne) herfstjas, omdat je liever wacht tot je ergens een dikke winterjas vindt.<br><br>Het thema democratische vernieuwing doet me sowieso vaak denken aan de vier seizoenen. Zo waren de jaren negentig de tijd van een nieuwe lenteliefde voor de democratie. Het einde van de Koude Oorlog bracht optimisme over de toekomst van de democratische rechtsstaat. Eerst ging het nog over de oude vorm: de representatieve democratie. Maar toen ik in de jaren 2000 geschiedenis en filosofie studeerde, was het al heel normaal om dat bestaande systeem als onvolmaakt te zien.<br><br>Dat kwam mede door het boek van de Franse politiek filosoof Bernard Manin, Principes du gouvernement représentatif, dat precies dertig jaar geleden verscheen en grote invloed had (en heeft) op historici, filosofen en politicologen. Manin, die afgelopen november overleed, legde in 1995 al uit dat de parlementaire democratie uit de negentiende eeuw, via een fase van partijdemocratie in de twintigste eeuw, sinds 1968 was veranderd in een ‘publieksdemocratie’. Via massamedia konden politici hun kiezers paaien met gelikte campagnes, en ook door hun standpunt steeds aan te passen aan dat van het electoraat.<br><br>Dat maakte het aspect van vertegenwoordiging wel minder authentiek, aldus Manin. En daar zat al een zwakte, omdat verkiezingen dan wel democratisch heten, maar deels aristocratisch zijn. De manier van kandideren en kiezen leidt er op den duur altijd toe dat er een kaste ontstaat van rijkere, hoger opgeleide politici, op grote afstand van het gewone volk. Wil je je democratie gezond houden, bewaak dan de balans, vond Manin.<br><br>In navolging van zijn analyse volgde rond 2010 een warme zomer van experimenten met ‘deliberatieve’ en ‘participatieve’ democratie: vormen om burgers meer inspraak en invloed te geven. Een bekend voorbeeld is David Van Reybrouck, die met zijn Tegen verkiezingen (2013) door de Lage Landen trok om zich met groepen gelote burgers in ‘burgertoppen’ (G1000) te buigen over ingewikkelde politieke vraagstukken.<br><br>Een mooi ideaal, al werkt het amper in de praktijk. Helaas lijkt het geloof in democratische vernieuwing met de opmars van radicaal-rechts in het Westen in zijn herfsttij te zijn beland. Hoe meer democratie, hoe suspecter, luidt het nieuwe adagium. Vooral het referendum – de vorm van democratische innovatie die zich het minst laat sturen – is opeens niet zo populair meer.<br><br>Als de Eerste Kamer net zo stemt als de Tweede, haalt de grondwetswijziging het makkelijk. Maar dan moeten oude voorstanders niet alsnog koudwatervrees krijgen. Zoals D66, of ook de PvdA. Die nam ooit het initiatief voor dit bindende, correctieve referendum, maar stemde in 2017 opeens tegen. Nadat een staatscommissie geleid door Johan Remkes (2018) er juist vóór had gepleit, nam toenmalig SP-Kamerlid Ronald van Raak het initiatief over. Nu maar zien of de Eerste Kamer bereid is zijn voorstel eindelijk veilig te stellen. Voor de winter valt.<br><br>",EW Magazine
2025-03-01,Zaterdag 01 Mrt 2025,"Minder ringen, meer handtekeningen; Geregistreerd partnerschap wint terrein op het klassieke huwelijk.","Geen witte jurk, gouden ring en bruidstaart meer voor veel Nederlanders: trouwen is minder populair geworden. Steeds meer stellen kiezen ervoor hun partnerschap vast te leggen zonder het jawoord, of om zonder wettelijke verbintenis samen te wonen. Wie wel trouwt, doet dit gemiddeld op steeds hogere leeftijd.<br><br>Tegelijk neemt aantal echtscheidingen af en houden huwelijken langer stand. Mogelijk komt dit doordat meer stellen eerst een periode samenwonen en zo hun relatie kunnen testen, voordat ze een wettelijk partnerschap aangaan.<br><br>",EW Magazine
2025-03-01,Zaterdag 01 Mrt 2025,Veleogenwakenover uwvoedsel,"Eelco Franz zat er met zijn neus bovenop toen ‘blauwe-bessen-gate’ zich ontvouwde. Franz is hoofd van de afdeling Epidemiologie en surveillance van gastro-intestinale infecties en zoönosen van het Rijksinstituut voor Volksgezondheid en Milieu (RIVM). In die rol houdt hij zich bezig met ziektekiemen die via voedsel mensen ziek kunnen maken, zoals salmonella en listeria. En dus ook met het hepatitis A-virus, dat zich via diepgevroren blauwe bessen in Nederland had weten te verspreiden en bij mensen een leverontsteking kan veroorzaken. ‘Ik had niet verwacht dat het zo’n mediastorm zou veroorzaken,’ zegt Franz (47). ‘Voor ons was het eigenlijk business as usual.’<br><br>Die business as usual ziet er bij het RIVM ongeveer als volgt uit. De afdeling van Franz vergaart doorlopend data van metingen uit het hele land over infecties. Soms komen bij het RIVM meldingen binnen die duiden op een incident dat optreden vereist. Dat was het geval bij de blauwe bessen. Hepatitis A is een zogenoemde meldingsplichtige ziekte, wat wil zeggen dat als een huisarts de ziekte vaststelt bij een patiënt na een test door een medisch laboratorium, hij of zij daarvan melding moet maken bij de GGD.<br><br>Het RIVM verzamelt die meldingen standaard en kan op landelijk niveau patronen en bijzonderheden vaststellen, bijvoorbeeld of er opvallend veel gevallen van een bepaalde ziekte opduiken. De onderzoekers kunnen daarnaast op DNA-niveau een genetische vingerafdruk maken van een ziektekiem. Daarmee wordt het mogelijk om heel nauwkeurig vast te stellen of verschillende besmettingen dezelfde bron hebben. Dat kan weer meer duidelijkheid verschaffen over de bron en oorzaak van de infectie.<br><br>De zaak van de blauwe bessen begon, achteraf gezien, al in november vorig jaar. ‘In het geval van de blauwe bessen zagen we dat er tussen eind november en eind december in korte tijd eerst zes à zeven, en uiteindelijk twaalf meldingen van hepatitis A waren gedaan,’ zegt Franz. ‘Dat is opvallend, dus bellen wij in zo’n geval weer met de GGD zodat zij waar mogelijk contact kunnen opnemen met patiënten voor brononderzoek. De patiënt krijgt een vragenlijst, aan de hand waarvan we hopelijk een gemene deler vinden die ons op het spoor kan brengen van de oorsprong van die ziekteverwekker.’<br><br>In de praktijk is dat een hele klus. Er zitten vaak weken tussen het moment dat iemand iets at of dronk wat een bron van besmetting bleek en het moment waarop een GGD-medewerker komt vragen wat hij op die en die datum heeft geconsumeerd. In het geval van hepatitis A is er wel een usual suspect, zegt Franz. ‘Zacht fruit is een bekende besmettingsbron, daar wordt dan ook specifiek naar gevraagd. Bessen, aardbeien, bramen en dergelijke worden met de hand geplukt en ondergaan nauwelijks tot geen bewerking die ziektekiemen uitschakelt. Invriezen, zoals in het geval van de blauwe bessen, doodt virussen niet, daar kunnen ze helaas prima tegen.’<br><br>De boosdoener was daardoor al snel gevonden: alle mensen die ziek waren geworden, bleken ingevroren blauwe bessen van supermarkt Albert Heijn te hebben gegeten. Het RIVM denkt dat tientallen mensen besmet kunnen zijn geraakt, al zal slechts een klein deel echt ziek worden. ‘Wij schakelen in zo’n geval de Nederlandse Voedsel- en Warenautoriteit in, die weer met de supermarkt in overleg gaat over de te nemen stappen en verder kan speuren naar de precieze bron van de besmetting,’ zegt Franz.<br><br>Die Nederlandse Voedsel- en Warenautoriteit (NVWA) is een belangrijke organisatie op het gebied van de voedselveiligheid. Ze valt onder het ministerie van Landbouw, Visserij, Voedselzekerheid en Natuur en dat van Volksgezondheid, Welzijn en Sport en is verantwoordelijk voor het toezicht op de voedselveiligheid en de handhaving van regels.<br><br>‘Wij controleren niet alle voedsel dat te koop is,’ zegt Saïda Ahyad van de NVWA. ‘We zijn een toezichthouder, maar kunnen niet overal zijn, net zoals de politie niet alles in de gaten kan houden.’ De NVWA inspecteert bedrijven, doet steekproeven en kan boetes opleggen bij overtredingen. Want het zijn in eerste instantie de bedrijven die voedsel verkopen die verantwoordelijk zijn voor de veiligheid van de etenswaren die ze verkopen. Dat geldt niet alleen voor grote supermarktketens, maar ook voor kleine zelfstandige winkeliers of marktkooplui.<br><br>Er zijn wel plekken waar de NVWA continu toezicht houdt. Zo zijn inspecteurs van de NVWA altijd aanwezig in slachterijen, omdat het risico op voedselinfecties in de vleesverwerkende industrie relatief hoog is. In andere sectoren is het toezicht veel minder ingrijpend georganiseerd. ‘Het is niet in alle Europese landen zo geregeld dat de eerste verantwoordelijkheid bij de retail ligt,’ zegt Franz. ‘In sommige landen is de overheid daarin veel leidender, maar ons systeem werkt behoorlijk goed. Het is natuurlijk ook in het belang van die bedrijven om hun goede naam hoog te houden en bij een probleem snel actie te ondernemen en transparant te opereren.’<br><br>Ahyad benadrukt dat het meestal niet de NVWA is die overgaat tot een terugroep­actie als er iets niet goed is met een product, maar het bedrijf zelf. Het is ook wettelijk zo geregeld dat bedrijven die voedsel verkopen de taak hebben de voedselveiligheid te waarborgen en te garanderen. ‘Bedrijven kunnen vaak als eerste vaststellen dat een product niet aan de eisen voldoet, bijvoorbeeld omdat de ingrediënten niet helemaal overeenkomen met de opgave op het etiket. Dan kunnen ze zelf overgaan tot een terug­roep­­actie.’ Dat wordt vervolgens wel gemeld bij de NVWA, die zo nodig nader onderzoek doet.<br><br>Het komt voor dat er tijdens het productieproces in een fabriek sporen van noten in een product terechtkomen, terwijl het etiket dat niet vermeldt. Voor mensen met een notenallergie kan dat vervelend uitpakken, dus moet een supermarkt zo snel mogelijk nagaan in hoeveel producten dat het geval is, wanneer de producten zijn geleverd en in welke winkels ze zijn verkocht.<br><br>Lang niet altijd hoeft dat te leiden tot een terugroepactie. Soms is de inschatting dat de potentiële gevolgen daarvoor niet ernstig genoeg zijn, soms is de conclusie dat de producten hoogstwaarschijnlijk toch al zijn geconsumeerd. Dan heeft het terugroepen geen zin meer.<br><br>Bij fouten in etikettering heeft het RIVM geen rol. De onderzoekers in Bilthoven komen alleen in actie als er infectieziekten in het spel zijn, zegt Franz. ‘We monitoren doorlopend op landelijk niveau of bepaalde infectieziekten of besmettingen vaker voorkomen. Als we iets opvallends zien, proberen we te achterhalen wat er aan de hand is.’<br><br>Ahyad van de NVWA: ‘De blauwe bessen waren uit het oogpunt van opsporing een droomscenario. Albert Heijn heeft die keten heel precies in kaart, dus in een mum van tijd was na te gaan welke batch besmet was, waar die vandaan kwam, wanneer en waar die was geleverd.’<br><br>De supermarkt ging daarop over tot een terugroepactie. Dat was onder meer nuttig omdat de zakken gedurende enkele weken waren verkocht en omdat het een diepvriesproduct betrof met een houdbaarheidsdatum van 14 april 2026, dat waarschijnlijk nog bij veel mensen in het vriesvak lag. De terugroepactie werd landelijk ­geïmplementeerd, maar het onderzoek bevestigde het vermoeden van het RIVM dat de besmette bessen uitsluitend in Noord-Brabant en Limburg waren verkocht, want daar kwamen ook de meldingen van zieke mensen vandaan.<br><br>Valt Albert Heijn nou iets te verwijten? Wel qua communicatie, erkende het bedrijf na kritiek van consumenten. De terugroepactie werd niet breed en duidelijk genoeg verspreid, en de toon van het bericht zou ‘kil’ zijn geweest. Albert Heijn beloofde beterschap en kwam klanten die ziek waren geworden en medische kosten hadden gemaakt financieel tegemoet. Verder wil het supermarktconcern er duidelijk niet veel woorden meer aan vuil maken. Een verzoek om een interview over de blauwe-bessenzaak wordt afgewimpeld met een standaardreactie, met algemene uitleg over hoe Albert Heijn omgaat met voedselveiligheid en de subtiele boodschap dat andere supermarkten ook te maken hebben met terugroep­acties.<br><br>Of het voorval ook had kunnen worden voorkomen, is een andere vraag. Productieprocessen moeten natuurlijk volgens de regels worden ingericht. Bij het verpakken van de bessen in het land van herkomst, Polen, heeft iemand met hepatitis A vermoedelijk zijn handen niet goed gewassen. ‘Dat hoort natuurlijk niet,’ zegt Franz. ‘Daar zal zo’n supermarkt ook wel een hartig woordje over wisselen met zijn leverancier. Aan de andere kant kun je niet elk risico uitsluite­­n. Er is ook zoiets als pech.’<br><br>Neem salmonella, een bacterie die ­eigenlijk van nature aanwezig is in pluimvee. Vlees en eieren van kippen ­bevatten geregeld een klein beetje sal­monella. Schattingen lopen uiteen van 3,5 tot 7,5 procent van alle pluimveeproducten. ‘We zijn wel voortdurend in gesprek met de pluimveesector om dat tegen te gaan,’ zegt Franz, ‘maar helemaal voorkomen, kun je het niet. Daarom is het advies ook altijd om geen rauwe kip en eieren te eten.’<br><br>De bron van een salmonellabesmetting is niet altijd makkelijk te traceren. Franz herinnert zich een geval waarbij de herkomst lange tijd onduidelijk bleef, tot een huisarts in Noord-Holland opmerkte dat vier leden van één gezin ziek waren geworden. Bij navraag bleek dat ze bij een Chinees restaurant een gerecht met ei hadden gegeten en dat het restaurant eieren uit Polen gebruikte die besmet waren.<br><br>Het RIVM staat in contact met vergelijkbare organisaties in het buitenland, omdat producten wereldwijd worden verkocht en je door internationaal te vergelijken soms eerder iets op het spoor komt of patronen kunt ontdekken. Zo leidde internationale samenwerking ertoe dat kon worden vastgesteld dat een uitbraak van salmonella niet was terug te voeren op kip of eieren, maar op galia-meloenen. In Europa werden zo’n 350 mensen ziek, van wie 38 in Nederland. Britse ­onderzoekers wisten te achterhalen dat het galia-meloenen uit Honduras moesten zijn geweest, die besmet waren vermoedelijk als gevolg van het gebruik van geïnfecteerd irrigatiewater op de plantage. Ook dat leidde tot terugroep­acties.<br><br>Een geval als dat met de blauwe bessen is in Nederland zeldzaam. Sowieso zijn de cijfers rond veiligheidswaarschuwingen voor voedsel geruststellend. De NVWA voert geen analyses uit over de ­totale aantallen meldingen en incidenten, maar uit de ruwe cijfers die EW raadpleegde, blijkt dat het aantal meldingen al jaren daalt (zie ‘Dalende lijn’ op deze pagina). Franz heeft geen verklaring voor de ­afname van het aantal terugroepacties, maar denkt dat het niveau van de voedselveiligheid in Nederland heel hoog is, ook al doet de media-aandacht voor zo’n terugroepactie rond bessen soms anders vermoeden.<br><br>Bij het verzamelen van data over voedselveiligheidswaarschuwingen valt verder op dat geen van de betrokken instanties en bedrijven verantwoorde­lijk­heid draagt voor het centraal bijhouden en ­interpreteren van de cijfers. Hoewel de NVWA wel de beschikking heeft over ­cijfers, houdt ze naar eigen zeggen geen cijfers bij en analyseert ze deze ook niet.<br><br>Het RIVM heeft slechts zicht op veiligheidswaarschuwingen met betrekking tot infectieziekten. Het Centraal Bureau voor de Levensmiddelenbranche, zeg maar de supermarktkoepel, houdt het ook niet bij. Het valt ook op dat meer dan de helft van de veiligheidswaarschuwingen niet is gerubriceerd. Het is dan moeilijk te achterhalen of het een besmetting betrof of een foutje op een etiket.<br><br>Uit de cijfers die wel beschikbaar zijn, komen niettemin opvallende zaken naar voren. Bijvoorbeeld dat het aantal veiligheidswaarschuwingen niet altijd overeenkomt met het marktaandeel van een supermarkt of winkelketen (zie ‘Jum­­bo waarschuwt meest’ en ‘Albert ­Heijn dominant’ op pagina 16).<br><br>Zo had Jumbo (met een marktaandeel van 19,9 procent) ruim 20 procent van alle veiligheidswaar­schuwingen sinds 2021, tegenover 14,8 procent bij Albert Heijn (marktaandeel: 36,8 procent). Dat wil niet zeggen dat Jumbo zijn zaken niet voor elkaar heeft. Jumbo laat in een reactie weten: ‘Jumbo voert een zeer strikt beleid op het gebied van voedselveiligheid. Dit houdt ook in dat we over allergenen vaak een publiekswaarschuwing uitsturen, denk bijvoorbeeld aan een fout op een etiket. Een groot aantal van onze waarschuwingen heeft betrekking op allergenen. Omdat wij voedselveiligheid en klantvertrouwen zeer serieus nemen, zullen we het niet nalaten een extra waarschuwing te publiceren als dat nodig is.’<br><br>Iets vergelijkbaars speelt bij biologische producten of reformproducten. Ruim 14 procent van alle voedselveiligheidswaarschuwingen heeft betrekking op biologische producten, terwijl ‘bio’ maar zo’n 3,5 procent van het totale assortiment beslaat (zie ‘Vrees het vlees?’ op ­pagina 14). Is biologisch onveiliger dan regulier voed­­sel?<br><br>Er worden bij bio­logische productie minder bestrijdings­middelen gebruikt en het aantal bewerkingen dat een product ondergaat, is meestal lager dan bij reguliere producten. Dat kan biologische producten wat gevoeliger maken voor microbiologische besmettingen. Maar het kan ook dat biologische producten aan strengere eisen moeten voldoen, nauwlettender worden gecontroleerd en dat een besmetting simpelweg eerder aan het licht komt dan in andere productcategorieën.<br><br>Het is, in de woorden van Eelco Franz van het RIVM, de ‘paradox van surveillance’. Als je dag-in-dag-uit nauwgezet controleert en monitort, valt een afwijking al snel op. Kijk je niet, dan zie je ook geen gevaar.<br><br>",EW Magazine
2025-03-01,Zaterdag 01 Mrt 2025,Verrassend bezienswaardig,"Onverwacht klinkt geklingel in de stille zaal met de serene sfeer. Een oudere bezoeker van de expositieZien & gelovenheeft een altaarbel ontdekt en kan de verleiding niet weerstaan even het geluid te produceren dat voorafgaat aan de allerheiligste handelingen tijdens een mis. Normaal is het niet de bedoeling objecten in een museum beet te pakken. Maar bij deze tentoonstelling mag het juist wel en de man vertelt weer eens te willen horen hoe hij vroeger als misdienaar al klingelend belangrijke momenten tijdens de kerkdienst mocht aankondigen.<br><br>Voor (voormalige) katholieken op leeftijd is een bezoek aan Zien & geloven. Zintuiglijke ervaring in de late middeleeuwen(te zien tot en met 4 mei) inderdaad een feest van herkenning. Zij krijgen in Rijksmuseum Twenthe missalen en rozenkransen onder ogen, ruiken wierook en horen gregoriaans gezang. Maar ook voor andersgelovigen en heidenen valt genoeg te genieten. De tentoonstelling belicht de rol van diverse methoden om christenen in het Europa van de late middeleeuwen dichter bij Jezus, Maria en heiligen te brengen. De bedoeling is bezoekers te laten ontdekken hoe religieuze objecten zoals schilderijen, beelden en manuscripten, sterke emoties opriepen. Ze werden niet alleen bekeken en bewonderd, maar ook aangeraakt, geproefd, geroken en gehoord. Op een originele wijze maakt Zien & geloven duidelijk hoe zicht, tastzin, gehoor, reuk en smaak van de middeleeuwse gelovige werden geprikkeld.<br><br>Het Enschedese museum kon voor de expositie terugvallen op de belangrijke eigen verzameling van middeleeuwse kunst. Maar te bekijken vallen ook zo’n tachtig bruiklenen uit andere collecties. Zoals de Jésueau, een door een museum uit het Belgische Namen beschikbaar gestelde kerstwieg uit het begin van de vijftiende eeuw. Met druiventrosjes die klingelen als bedeltjes aan een armband. Bijzonder is verder dat de beide helften van een schilderij van de hand van de zestiende-eeuwse Haarlemmer Jan Mostaert in een tweeluik zijn samengebracht. Het ene deel bevond zich al in Enschede, het andere is voor de gelegenheid overgebracht vanuit Madrid. De verschijning van Christus aan Maria biedt een levendig tafereel, met Jezus die, omringd door hoofdrolspelers uit het Oude Testament, afdaalt in een roodgloeiend vagevuur om zijn moeder de hand te reiken.<br><br>In het gastenboek, dat achter de kassa naast een mandje met fruit ligt, zijn de reacties op de tentoonstelling positief. ‘Geen lsd meer nodig, wat een geweldige ervaring,’ heeft een bezoeker zelfs opgeschreven. Directeur Caroline Breunesse is blij met deze lofprijzingen, en ook met de vijf sterren die NRC en Trouwaan Zien & geloven toebedeelden. Zo’n beoordeling van landelijke kranten betekent mooie reclame en vormt hopelijk ook voor Randstedelingen een stimulans om haar museum te bezoeken. ‘Dat Enschede ver is, hoor ik helaas vaak,’ zegt Breunesse (56). ‘Terwijl mensen die hier wonen de afstand helemaal niet als een probleem ervaren. Die nemen zonder morren de auto of trein naar Amsterdam om daar het Rijksmuseum te bezoeken.’<br><br>Zelf heeft Breunesse haar leven lang in de Randstad gewoond en gewerkt. Opgegroeid in Voorschoten koos ze, al jong aangetrokken door de museumwereld, voor een studie museologie in Leiden. Daarna werkte ze bij het Van Gogh Museum in Amsterdam, het Museum voor Communicatie in Den Haag en Naturalis in Leiden. Over de laatste stad spreekt ze nog steeds met warmte. Maar sinds ze op 1 juli 2023 in Enschede aan de slag is gegaan, heeft ze zich enthousiast aan een inburgeringsproces onderworpen. Bij de koffie in haar ruime kantoor in het museum heeft ze voor haar gast dan ook Twentse krentenwegge, de verdacht veel op gewoon krentenbrood lijkende lokale lekkernij, laten aanrukken.<br><br>Over de lokale bevolking wil de directeur, sowieso geen vrouw van ferme uitspraken, liever niet generaliseren. ‘Het is wel grappig. Toen ik in Leiden woonde, kreeg ik nooit de vraag wat er nou typisch is aan Leidenaren. Maar nu moet ik steeds uitleggen wat ik van Tukkers vind. Nou, ik ontmoet heel verschillende mensen. Stomme en leuke personen, paradijsvogels en onopvallende types. Je merkt wel dat ze hier echt hart hebben voor de regio.’<br><br>Rijksmuseum Twenthe-directeur Breunesse staat ook aan het hoofd van De Museumfabriek, een nabijgelegen museum dat tot 2018 TwentseWelle heette. Beide instellingen werken nauw samen, maar zijn niet gefuseerd en hebben een verschillende financiële basis. Het Rijksmuseum moet het vooral hebben van de landelijke overheid, De Museumfabriek krijgt steun van de gemeente en richt zich, nu bijvoorbeeld met de expositie 700 Jaar Enschede. Een stad vol verhalen, vooral op de regio. Samen trokken beide musea vorig jaar iets meer dan honderdduizend bezoekers. Hoewel Enschede dicht tegen Duitsland aan ligt, tonen de Duitsers weinig animo om even een bezoekje te brengen aan Rijksmuseum Twenthe. Maximaal 5 procent van de bezoekers komt van over de grens.<br><br>Breunesse loopt elke dag minstens één keer door haar Rijksmuseum om een praatje te maken met bezoekers. Vaak hoort ze dan het woord ‘verrassend’. Het publiek toont zich verbaasd over de talrijke bezienswaardigheden in het rijksmonument aan de rand van de wijk Roombeek. Het kan even een frisse neus halen in de binnentuin, die dienstdoet als groene werkplaats voor kunstenaars en lommerrijke ruimte voor workshops voor het publiek. De eerste directeur, textielfabrikant en mecenas Jan Herman van Heek (1873-1957), had de architecten de opdracht gegeven een gebouw te ontwerpen dat de bezoekers een ‘oogenblik van rust en verpoozing en een terugblik in het verleden’ bood. Hij was een liefhebber van de middeleeuwen, wat ertoe bijdroeg dat het door zijn familie gefinancierde museum met de rondbooggangen en beschutte binnenplaats de geest ademt van een klooster uit die periode.<br><br>Dit kloosterlijke karakter heeft iets ouderwets. Vanaf het midden van de jaren negentig is geprobeerd het museum een modernere uitstraling te geven. Toen de vorige directeur, Arnoud Odding, afscheid nam, gaf hij zijn opvolger in een interview een opdracht mee: het Rijksmuseum zichtbaarder maken. Het had volgens hem te veel de uitstraling van een tempel, afgesloten van de buitenwereld. Breunesse begrijpt deze uitspraak.<br><br>‘De familie Van Heek heeft expres gekozen voor de vorm van een klooster. Een plek waar je je kon afzonderen van de boze buitenwereld om je onder te dompelen in de kunst. De luiken waren letterlijk naar beneden. Arnoud heeft al veel gedaan om ze open te gooien. Ik wil die lijn graag voortzetten.<br><br>‘De bezoekers die hier naartoe komen, zijn grotendeels de traditionele museumbezoekers. Met een museumkaart en met een grote liefde voor cultuur. En op leeftijd. Van de bezoekers is ongeveer 85 procent boven de 60. Onze ambitie is een diverser publiek te trekken. We organiseren speciale activiteiten voor jongeren. Zoals museumnachtachtige avonden, met muziek en lezingen. Verder hebben we een team van jongeren met wie we kijken hoe we met beeldende kunst thema’s zichtbaar en bespreekbaar kunnen maken die hen raken. Zoals eenzaamheid en angst voor de toekomst.’<br><br>Triest is dat Rijksmuseum Twenthe in het recente verleden de meeste landelijke aandacht kreeg door een financieel drama. Bij een poging om het schilderij A View of Hampstead Heath: Child’s Hill, Harrow in the Distance van John Constable te verwerven, ging het in 2018 door toedoen van internetcriminelen voor miljoenen euro’s het schip in. Dit trauma is inmiddels wel verwerkt. Het meesterwerk van de Engelse landschapsschilder maakt nu deel uit van de vaste collectie. Een collectie van oude en moderne beeldende kunst die menig bezoeker inderdaad aangenaam verrast.<br><br>",EW Magazine
2025-03-01,Zaterdag 01 Mrt 2025,"‘Met mij komt het wel goed, ik kan altijd weer lekker naar huis’","Raemon Sluiter opent de deur met een onheilspellende vraag. ‘Ben je bang voor honden? Over een kwartiertje komt Fatima thuis met de hond. En Lila kan nogal overweldigend zijn.’ Fatima is voormalig tophockeyster Fatima Moreiro de Melo, met wie Sluiter al achttien jaar samen is. Lila is hun adoptiehond uit Lesbos.<br><br>In sportkleren ontvangt de oud-tennisser in hun loft, die wordt gedomineerd door een grote bank en een tv waarop een kookprogramma aan staat. Verder: een sfeervol interieur in zwart en wit, tennis- en padelrackets in de hoek. Aan de muren ­weinig wat herinnert aan hun beider topsportcarrières.<br><br>Wie zegt dat Rotterdam ongepolijst is, kent niet hun uitzicht op de charmante wijk Hillegersberg en de Bergse Achterplas. Sluiter wijst naar een gravelbaan in de verte. ‘Daar ligt Lommerrijk, de mooiste tennisclub van Nederland.’ Een paar straten de andere kant op staat zijn ouderlijk huis, en bevindt zich ook ergens het muurtje dat zijn lot bepaalde. ‘Vanaf de dag dat ik op de Prinses Margrietlaan een tennisracket oppakte, was ik verkocht. Ik was een jaar of zes. Eerst tegen die muur, daarna met m’n broer. Dat goede gevoel is nooit weggegaan. Ja, tennis is een verslaving.’<br><br>Binnen vijf minuten legt de Rotterdammer, die tussen 1996 en 2009 als proftennisser over de wereld reisde, zijn ziel op tafel. ‘Er is misschien ook wel een diepere oorzaak voor die verslaving. Ik ben heel druk in mijn hoofd, kan behoorlijk emo­tioneel zijn, en ben best empathisch. Dat laatste is ook een nadeel: ik kan me het leed van anderen erg aantrekken. Maar op de baan ben ik alleen met tennis bezig. Het is voor mij een rustige, overzichtelijke plek. In de periode nadat mijn nichtje was overleden aan een hersentumor, kon ik alleen op de baan af en toe nog met iets anders bezig zijn.’<br><br>Het was in die donkere dagen, waarin ook nog twee van zijn grootouders overleden, dat er een einde kwam aan Sluiters loopbaan als actieve tennisser. Een afscheid in stilte van een mediagenieke sporter, populair om zijn onbevangenheid. ‘Ik weet eigenlijk niet wat het feit dat ik stopte met tennis precies met me heeft gedaan. Alles werd overstemd door het verlies van mijn nichtje, het dochtertje van mijn broer. Ik had geen energie om datgene te doen wat ik mijn hele leven met zo veel plezier had gedaan.’<br><br>Een paar jaar duurde de periode die hij zonder omhaal omschrijft als een zware depressie. ‘Shutters dicht, blijven liggen in bed of op de bank. En ik was toch al nooit iemand die meteen enthou­siast wordt als een vriend voorstelt om ergens te gaan eten. De Albert Heijn is drie minuten lopen, maar pfff... even een boodschap doen voelde alsof ik op Roland Garros tegen Rafael Nadal had gespeeld.<br><br>‘Zelf voelde ik me slecht, maar ik was ook nog continu bezig met hoe mijn broer zich wel niet moest voelen. Of mijn moeder, die heel familiegericht is. Het is niet zo dat het touw klaar lag, maar de gedachte om op de snelweg het stuur om te gooien is weleens door m’n hoofd geschoten.’<br><br>Met hulp van een psychiater en medicijnen hervond Sluiter zijn levenslust. ‘Uiteindelijk moet je het zelf doen. Je moet zelf de deur open zetten. De psychiater zei: “Het spreekt voor je dat je je familie wilt helpen, dat je hun pijn voelt. Maar kun je me vertellen wat je er precies aan hebt?” Zo’n vraag klinkt supersimpel, maar het was een cruciaal inzicht. Mijn vader is twee maanden geleden overleden, dus ik zit wel laag in mijn energie nu, maar ik kan er beter mee omgaan.’<br><br>Veel, zegt hij met de blik richting het tafelblad, heeft hij ook te danken aan Fatima. ‘Ze heeft me geweldig geholpen.’<br><br>Kort na die woorden komt zij thuis, in het kielzog van een hond die blaffend op het bezoek af sprint. De twee gaan als een wervelwind door het huis. ‘Dit is ons tweede hondenkind,’ zegt Sluiter, neus aan neus met zijn huisdier. ‘We nemen dat zeer serieus.’<br><br>‘Lila hebben we gevonden via Verhuisdieren.nl, een soort Tinder voor mens en dier,’ zegt Moreiro de Melo, die een kwartier later richting padelbaan vertrekt. Als padel-ambassadeur en toernooidirecteur is zij een van de gezichten die helpt de jonge sport nog populairder te maken.<br><br>In het tennis behoorde Sluiter rond het begin van de eeuw tot de beste vijftig spelers van de wereld. Een verdienstelijke prof, maar niet een voor wie de reserves na zijn loopbaan onuitputtelijk waren. Ook daarover praat hij zonder terughoudendheid. ‘Mag je gerust weten allemaal. Ik heb in mijn carrière 1,7 miljoen dollar aan prijzengeld verdiend. Daarvan moest ik alles betalen, de coaches, de reizen. Ik ben in Nederland blijven wonen, dus heb netjes bijna de helft afgedragen. Toen ik stopte, had ik nog 150.000 euro over. Best een bedrag, maar niet dat je denkt: kijk maar lekker wat je doet de rest van je leven.’<br><br>Al vrij snel bleek dat ook in de rest van dat leven de sport centraal zou staan. Jongere tennisfans kennen Sluiter dan ook als coach, het vak waar hij in rolde zonder er lang bij stil te staan wat die keuze eigenlijk behelsde. Vooral zijn samenwerking met Kiki Bertens was succesvol en stormachtig. Met Nederlands beste tennisster van de afgelopen decennia vormde hij van 2015 tot 2019 een tandem waar de vonken vanaf vlogen.<br><br>Zo’n 35 weken per jaar waren ze samen op pad. Samen reizen, samen trainen, samen praten. Overwinningen vieren en teleurstellingen verwerken, botsen en verzoenen, vaak voor het oog van de camera. Er vloeiden meer dan eens tranen, op en naast de baan. ‘Ik wist destijds amper waaraan ik begon met Kiki. Als ik had geweten hoe heftig de relatie tussen speler en coach kan zijn, was ik er misschien niet eens aan begonnen.’<br><br>Toptennis is iets raars, zegt hij. ‘Enerzijds is er het besef dat je in een bubbel zit die in het licht van de mensheid niks voorstelt. En tegelijk moet het op dat moment voor jou het allerbelangrijkste op de wereld zijn. Als jij de ambitie hebt om CEO van een bedrijf te worden, kan dat gerust nog op je vijftigste. Als jij tennisser bent en de top-20 van de wereld wilt halen, moet dat voor je dertigste gebeuren.’<br><br>Met Bertens viel hij de wereldtop aan, in een verstandhouding die hoge pieken en serieuze dalen kende. ‘Als coach ben je dag en nacht bezig met je speler. Het is mega-intensief. Het zijn soms echt diep-psychologische gesprekken die je voert. Kiki praatte niet makkelijk over haar gevoelens, ik juist wel. We lasten op een gegeven moment een pauze in waarin ze kon nadenken over de samenwerking. Ik zei: “Je staat dertigste op de wereldranglijst, verdient je centjes, maar ik heb je al een half jaar niet zien lachen.”’<br><br>Woorden van die strekking kreeg hij lang geleden zelf ook eens te horen. ‘Ik was als kind meganerveus rondom tennis. Dus op m’n veertiende zei mijn broer tegen me: “Jij vindt tennis toch zo leuk? Daar zie ik anders bijzonder weinig van terug. Je staat in de halve finale van het Nederlands kampioenschap, maar ik zie een wit bekkie en je staat te kotsen achter de auto.”’<br><br>Die woorden bleven lang hangen, zegt Sluiter nu. De les die ze hem leerden, vormt de basis voor wat hij nu duidelijk hoopt te maken aan de spelers die hij begeleidt. Topsport is afzien, vraagt grote offers, maar onder de streep moet het saldo positief zijn. ‘Anders is het dat niet waard.’<br><br>Coachen is zó leuk, zegt hij. ‘Ik wil helpen. Om iemand sterker te laten worden, beter met de buitenwereld te leren omgaan. Het is nogal wat hè? Iemand wil een droom verwezenlijken, en vraagt jou om daarbij te helpen. Ik voel dan de druk en de verantwoordelijkheid. Als coach schrijf ik weinig op, maar het overzicht dat het tennis me biedt, ervaar ik nog steeds. In mijn hoofd zit een matrix waarin ik het empathische combineer met het theoretische. Die matrix vertrouw ik volledig.’<br><br>Uiteraard ligt hij wakker als het tegenzit. ‘Er waren weleens slechte wedstrijden, en dan zeg je na afloop: komt goed, we gaan een hamburgertje eten. Maar als het patroon zich voortzet, moeten we echt gaan praten. In die periode dat de resultaten van Kiki niet goed waren, bereikten we een punt waarop ik het gevoel had dat ik haar niet meer kon helpen, terwijl dat juist mijn drijfveer is. Als dit zo doorgaat, zei ik, heb ik geen fiducie meer in onze samenwerking.’<br><br>Die eerlijkheid van een coach naar de speler acht hij een noodzaak. Zelfs als dat ten koste gaat van hemzelf. ‘Wanneer ik zeg dat het tussen ons mogelijk niet meer werkt, heb ik daar ook mezelf mee. De speler betaalt mijn salaris. Maar ik voel me daarin gelukkig onafhankelijk. Fatima en ik hebben geen kinderen. Onze financiën reiken niet tot in de hemel, maar als ik een jaar niet werk, redden we dat wel. Natuurlijk, als ik een groot gezin zou hebben dat volledig afhankelijk was van mijn salaris, zou ik er vast anders in staan. Maar nu kan ik eerlijk zijn: met mij komt het wel goed, ik kan altijd weer lekker naar huis.’<br><br>De Rotterdammer in hem waakt voor kapsones; Sluiter blinkt uit in zelfrelativering. Niettemin durft hij de stelling wel aan dat Bertens en hij het beste in elkaar naar boven hebben gehaald. ‘Er is een voorbeeld dat de kern raakt. Kiki was vanaf het begin van haar carrière onzeker over haar lichaam. Haar gewicht mocht ik absoluut niet weten. Ze stak veel werk in haar fitheid, ook met haar partner, en was op een gegeven moment in topconditie. En toen, in ons laatste jaar samen, speelde ze in Brisbane. Ze wilde een droog shirt aantrekken, maar mocht niet van de baan af. Dus wisselde ze, zonder erbij na te denken, in een vol stadion haar shirt.’<br><br>Sluiter raakt zichtbaar geëmotioneerd als hij de anekdote vertelt. ‘Ja, het raakt me nog steeds. Ik zag het gebeuren vanaf de tribune. Het meisje dat vroeger het liefst op een achterafbaantje speelde, voelde zich nu comfortabel genoeg om voor vierduizend man publiek een droog shirt aan te trekken. Daar waren we gekomen samen. Alles kwam toen bij elkaar. Het was misschien wel mijn gelukkigste moment als coach.’<br><br>Hij heeft zijn leven nu anders ingericht. Thuis, zegt hij diverse keren, is het gewoon heel fijn. Vooral daar- om voelde hij zich na de jaren met Bertens en, later, met de Oekraïense Elina Svitolina, niet geneigd tot weer een fulltime avontuur als coach van een wereldtopper.<br><br>Inmiddels begeleidt hij de Griekse Maria Sakkari, een baan die hij deelt met een andere coach. ‘Ik ben nu zo’n twintig weken per jaar van huis. Dat valt bij ons in de categorie “valt best mee”. In de toekomst zal het eerder nog minder worden dan meer. Als je me vraagt wat ik over drie jaar doe, dan zie ik voor mezelf wel een rol in het Nederlandse tennis, waarbij ik mijn ervaringen kan gebruiken om pijnpunten bij jonge talenten weg te halen.’<br><br>Het besef dat een baan op kantoor of achter een laptop aan hem niet is besteed, drong zich enkele jaren geleden glashelder aan hem op. Via contacten bij Feye­noord was hij even in beeld voor de functie van teammanager bij zijn geliefde voetbalclub uit Rotterdam-Zuid. ‘Ik kwam er gelukkig net op tijd achter dat die baan vooral bestond uit het regelen van dingen. En dat kan ik helemaal niet, dingen regelen. Hotels reserveren, trainingskampen regelen, vluchten boeken, ik voel me er absoluut niet te groot voor, maar je moet er wel goed in zijn. Dus ik zei: “Jongens, als je mij de tickets laat boeken, heb je een heel aardige kans dat we straks gezellig met z’n allen op het verkeerde vliegveld staan.” Nou, we dronken nog een bakkie koffie, en dat was het wel.’<br><br>Afgelopen week kon hij zijn speelster Maria Sakkari vanuit huis van advies voorzien, volgende week zit hij langs de baan in Mexico. Iets om naar uit te kijken? ‘Ja. Ik vind het leuk om met haar te werken. Maar mijn hoofd is niet vrij. Mijn vader is net overleden, mijn moeder heeft het moeilijk. De tijd zal uitwijzen of deze vorm nog werkt voor mij. De wereld heeft veel mooie plekken, maar er gaat niets boven thuis.<br><br>‘Fatima en ik gingen laatst naar de nieuwe Lion King-film. Daarin gaan die leeuwen op zoek naar Milele, een paradijselijke plek, het beloofde land. De moraal is: dat beloofde land bestaat niet echt, het is maar wat je ervan maakt. Dan zitten we na de film samen in de auto naar huis. Zo, zeggen we dan tegen elkaar, we gaan weer terug naar Milele.’<br><br>",EW Magazine
2025-03-01,Zaterdag 01 Mrt 2025,"‘Wij willen overzicht creëren in de chaos’ 10 vragen aan Teun Vissers Teun Vissers (42) is medeoprichter van QuestPair, een online marktplaats waar professionele partijen labapparatuur kunnen kopen en verkopen. Maria Bouwman Foto’s Olivier Middendorp; 10 vragen aanTeun Vissers 10 vragen aanTeun Vissers Teun Vissers (42) is medeoprichter van QuestPair, een online marktplaats waar professionele partijen labapparatuur kunnen kopen en verkopen.","1 Hoe is het idee voor QuestPair ontstaan?<br><br>‘Ik ben zelf meer dan tien jaar wetenschappelijk onderzoeker geweest in heel Europa. Ik deed computersimulaties en labexperimenten in onder meer Italië en Schotland. Vervolgens heb ik QuestPair opgezet, samen met een middelbareschoolvriend. Ik heb de kennis van het lab, hij heeft een IT-achtergrond, dus dat was een handige combinatie.<br><br>‘We zagen dat de markt voor labapparatuur heel gefragmenteerd was. Je bent vaak lang aan het zoeken naar het juiste apparaat, er zijn veel verschillende platforms en leveranciers. De opkomst van tweedehands is een goede zaak; het veroorzaakte een kentering voor kleine partijen. Bijvoorbeeld voor beginnende bedrijven. Zij kunnen vaak moeilijk de dure apparatuur kopen die ze nodig hebben. De tweedehandsmarkt groeit en groeit, maar is erg onoverzichtelijk. Er zijn veel aanbieders.<br><br>‘Wij willen met QuestPair overzicht creëren in de chaos. Daarvoor verzamelen wij data over de apparatuur die voorhanden is op verschillende locaties, bijvoorbeeld in onderzoekslaboratoria in universiteiten. Wat staat daar, waarvoor wordt het gebruikt, en door wat voor groepen? Wat ons onderscheidt van andere zakelijke verkopers, zijn die data. We kennen de markt en de apparaten, en het denkproces van academici. Daardoor kunnen we de verbinding maken tussen vraag en aanbod.’<br><br>2 Kan iedereen iets via QuestPair kopen of verkopen?<br><br>‘Nee. Wij werken alleen met professionele partijen, zoals universiteiten en bedrijven. Particulieren die labapparatuur hebben of willen kopen, kunnen niet bij ons terecht. Dat is ook omdat wij zelf het liefst zo min mogelijk apparatuur in huis hebben. Het transport, het opslaan en netjes bewaren van labapparatuur is een vak apart. Die apparaten moeten regelmatig worden schoongemaakt, hebben soms een reparatie nodig.<br><br>‘Wij zijn echt een softwarebedrijf, dus daar ligt onze kracht niet. Wij laten dit liever over aan partijen en tussenhandelaren die hierin zijn gespecialiseerd. Wij richten ons intussen op het verzamelen van data en het koppelen van aanbieders aan kopers.’<br><br>3 Hoe zorgt u ervoor dat de kwaliteit en veiligheid van de apparatuur gegarandeerd is?<br><br>‘Om daarvoor te zorgen, werken wij ­alleen samen met betrouwbare verko- pers die al een track record hebben.’<br><br>4 Hoe lopen de zaken?<br><br>‘We zijn afgelopen jaar begonnen met verkopen, en hebben best veel apparaten verkocht. Maar we zitten natuurlijk nog in de beginfase. Gelukkig heeft Brabant een goed ecosysteem met tech-start-ups. We hebben financiering ontvangen uit het Brabant Start-up Fonds, een regeling waarmee de provincie ondernemingen in de vroege fase ondersteunt.<br><br>‘Tijdens het ontwikkelen van ons platform zijn we veel bezig met het in beeld brengen van de behoeften van de klant. Dat moet je als beginnende ondernemer doen.<br><br>Zelf heb je misschien de neiging om heel veel energie in iets kleins te steken, bijvoorbeeld de functionaliteit van de website, terwijl gebruikers daar helemaal niet om vragen en de verbetering misschien niet eens opmerken.’<br><br>5 Hebt u plannen om QuestPair uit te breiden?<br><br>‘De data verkopen we nu nog niet. Wel gebruiken we die om onderzoekers te koppelen aan instrumenten. Soms helpen we ook met het vinden van een alternatief voor een instrument dat niet tweedehands beschikbaar is. Onlangs kwam er een organisatie die start-ups helpt bij ons langs met een lijst apparaten die ze graag wilden hebben, plus een budget. Wij gaan dan op basis van onze informatie apparaten zoeken en slim inkopen. Dankzij onze database weten wij al wat waar te koop staat.<br><br>‘Wij willen ook meer gaan inkopen voor onze klanten. Als wij weten dat er ergens een geschikt apparaat beschikbaar is, kunnen we snel de koppeling met een klant maken. Op dit moment werken we aan een matchmaking consultant op basis van kunstmatige intelligentie. Zo laten we klanten nog sneller bij het juiste product uitkomen.’<br><br>6 U zit in een academisch campusgebouw. Hoe intensief is de samenwerking met de universiteit?<br><br>‘Een van de studenten werkt bij ons. Af en toe geven we gastcolleges of doen we mee aan evenementen. Er zitten meer technische start-ups in dit gebouw. Het geeft een heel fijne wisselwerking tussen wetenschap en ondernemerschap, je leert van elkaar. Dit is voor ons een goede manier om wetenschappelijke ontwikkelingen bij te houden.<br><br>‘Andersom zijn wij een klankbord voor ambitieuze studenten. Die kunnen bij ons terecht voor vragen over het beginnen van een eigen bedrijf. Snijdt het hout wat ik heb bedacht? Is er vraag naar? En natuurlijk is het ook geen straf om in zo’n prachtig gebouw in het centrum van Den Bosch te zitten.’<br><br>7 Sommige ondernemers klagen over het ondernemersklimaat in Nederland, bijvoorbeeld over de regeldruk. Wat vindt u daarvan?<br><br>‘Wij werken alleen met en voor andere bedrijven, dat maakt het bijvoorbeeld qua belastingregels makkelijker dan wanneer je voor consumenten werkt. Qua investeringsklimaat merk je dat Nederland echt anders is dan de Verenigde Staten. Daar heb je veel meer unicorns, grote start-ups die meer dan een miljard waard zijn.<br><br>‘In Nederland willen investeerders veel meer bewijs zien dat je succesvol kunt worden, voordat ze je geld geven. Je moet eerder omzet gaan draaien dan in de Verenigde Staten. Maar dat heeft niet alleen maar negatieve kanten. Als het heel makkelijk is om een start-up op te zetten, is de kans ook veel groter dat wat je doet niet nuttig is. Hier moet je als ondernemer sneller aan zelfreflectie doen: hoe realistisch is mijn idee? Dat kan een rem zijn, maar ook een voordeel.<br><br>‘In de Verenigde Staten nemen investeerders en ondernemers eerder grote risico’s, want er is meer geld te verdienen. Ook als het gaat om vervolginvesteringen, na de eerste fase van een start-up. Op dat gebied heeft de Europese Unie echt nog een slag te maken.<br><br>‘Maar ik ben niet pessimistisch. Het heeft alleen even tijd nodig voordat de grote, relatief nieuwe markt die de Europese Unie toch nog is, volwassen wordt en richting kiest. Voor een goed klimaat voor start-ups is een gecoördineerde aanpak nodig. Gelukkig gebeurt dat nu wel meer.’<br><br>8 U kent uw mede-oprichter al heel lang. Hoe is het om dan samen een bedrijf te hebben?<br><br>‘Mijn mede-oprichter Jan-Willem Verhees en ik zijn vrienden sinds de middelbare school. Dan is het heel leuk om samen een bedrijf op te richten. Je moet elkaar kunnen vertrouwen als ondernemers, en als je elkaar al zo lang kent, hoef je je daarover in elk geval geen zorgen meer te maken. Je weet goed wat je aan elkaar hebt en wie waar goed in is.’<br><br>9Hebt u als oprichters weleens ruzie met elkaar, en waarover?<br><br>‘Nooit. We kijken weleens anders tegen dingen aan, maar dat vind ik niet erg. Als je discussieert, neem je betere beslissingen. Dat gaat dan over vragen als: wat moeten we verbeteren, welk businessmodel kiezen we, naar welk evenement gaan we?<br><br>‘We nemen dagelijks beslissingen over het bedrijf, en die nemen we als het kan samen. We wisselen wel van gedachten, maar hebben nooit ruzie. We zijn niet bang om onze mening te geven, alles is bespreekbaar.’<br><br>0 Wat zijn uw toekomstplannen voor QuestPair?<br><br>‘De markt groeit, wij willen het verkoopproces efficiënter blijven maken. Als ­wetenschapper heb ik gezien dat veel apparatuur op een gegeven moment niet meer wordt gebruikt. Een tweede of derde leven geven aan apparatuur, dat is fantastisch. Ik wil dat die spullen niet meer jaren in een magazijn staan te verstoffen.<br><br>‘Het afgelopen jaar was het eerste jaar dat we echt omzet draaiden. We hebben matches gemaakt en verkopen tot stand gebracht, daar zijn we heel blij mee. ­Onlangs hebben we met ons platform de verkoop van een geavanceerde tweedehands microscoop van Duitsland naar de Verenigde Staten bewerkstelligd. Die internationalisering is mooi, want daardoor vinden laboratoria veel sneller de spullen die ze nodig hebben.<br><br>‘Het komend jaar willen we met een factor vijf tot tien opschalen en nog meer matches maken. We hebben een datawetenschapper in dienst en iemand die verstand heeft van sales. Als je daarop inzet en veel ontwikkelt, heb je geld en dus omzet nodig.<br><br>In Nederland en Europa moet je iets sneller zelf omzet draaien dan in de Verenigde Staten. Dan word je ook minder snel afgeleid door dingen die heel interessant zijn, maar geen geld opleveren. Als wetenschapper is dat anders natuurlijk wel een gevaar.’<br><br>",EW Magazine
