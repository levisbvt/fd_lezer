Date,Title,Body
Dinsdag 25 Feb 2025,"$1,5 mrd | Cryptobeurs Bybit op nippertje gered na grootste cryptohack ooit","Hackersgroep steelt $1,5 mrd van platform Bybit<br><br>Een nieuw FTX-debacle is de afgelopen dagen op het nippertje voorkomen, nadat Noord-Koreaanse hackers bijna $1,5 mrd aan ethers hadden weten te stelen bij Bybit. Klanten trokken in paniek daarop hun wallets leeg, maar dat gat werd gedicht door andere cryptobedrijven.<br><br>Pagina 27<br><br>Andere cryptobeurzen helpen verlies op te vangen<br><br>Kim Bergsma en Pim Brasser<br><br>Amsterdam<br><br>Een nieuw FTX-debacle is de afgelopen dagen op het nippertje voorkomen, nadat Noord-Koreaanse hackers bijna $1,5 mrd aan ethers hadden weten te stelen bij Bybit, een van de grootste cryptobeurzen ter wereld. Toen deze grootste crypto­hack ooit afgelopen vrijdag naar buiten kwam, trokken klanten in paniek hun portefeuilles leeg, aangezien de beurs niet genoeg crypto's meer had om iedereen terug te betalen. In totaal haalden zij bijna $6 mrd weg, ruim een derde van de crypto's die Bybit beheerde.<br><br>Inmiddels is het gat van $1,5 mrd (€1,43 mrd) bijna gedicht door de hulp van enkele grote cryptobedrijven. Onder meer de Aziatische offshorecryptobeurzen Bidget en MEXC en investeerders als DWF Labs hebben miljoenen ingelegd om Bybit te redden, aldus dataverzamelaar Lookonchain. Dat lijkt nu te zijn gelukt: Bybit berichtte gisteren op X dat alle opnames kunnen worden gehonoreerd. De vraag is nu hoe zo'n grote belangrijke partij gehackt kon worden. De geschatte 400.000 ethers, digitale munten van het ethereum-netwerk, stonden op een cryptorekening die vanwege de veiligheid niet verbonden was met een computer of cryptonetwerk. Meerdere werknemers moesten toestemming geven om de crypto's uit de wallet te halen. Het beveiligingsbedrijf Check Point vermoedt dat de hackers de werknemers van Bybit hebben geïdentificeerd en hen vervolgens hebben misleid met een nepwebsite om hun wachtwoorden te stelen. Het feit dat ze succesvol waren, leidt tot grote onrust in de cryptowereld. 'De Bybit-inbraak bevestigt nu dat deze tactieken zich ontwikkelen tot een serieuze bedreiging voor de hele sector', aldus Check Point. De hack zorgde vrijdag voor een schrikreactie op de cryptomarkt, waarvan de koersen gisteren nog nauwelijks waren hersteld. De bitcoin daalde van ruim $99.000 tot onder de $95.000. De een na grootste cryptomunt ether daalde van ruim $2800 richting $2600, maar leefde daarna weer op. Waarschijnlijk omdat Bybit ethers begon op te kopen om het ontstane gat van bijna $1,5 mrd te dichten. De Britse blockchainonderzoeker Elliptic stelt dat de beruchte Lazarus Group achter de hack zit, naar verluidt aangestuurd door de regering van Noord-Korea. Lazarus is een bekende naam in de cryptowereld en was ook verantwoordelijk voor andere grote cryptohacks, waaronder een diefstal van zo'n $625 mln aan crypto's uit een netwerk van de crypto­game Axie Infinity in 2022. Tot voor kort was dat de grootste cryptohack ooit. Volgens Elliptic is de aanval op Bybit de grootste diefstal in de geschiedenis, ook buiten de crypto-industrie. 'Een record dat tot nu toe in handen was van Saddam Hoessein, die aan de vooravond van de Irakoorlog $1 mrd stal van de Iraakse centrale bank.' Lazarus opereert ook buiten de cryptosector: vorig jaar wist het kwetsbaarheden in Microsoft-software te vinden, waarmee het de beveiliging van andere systemen kon uitschakelen. De aanvallen van Lazarus richten zich voornamelijk op het uitbuiten van softwarefouten om toegang te krijgen tot systemen van derden. Zo ook bij de hack van Bybit. Noord-Korea gaat het gehackte bedrag waarschijnlijk investeren in zijn leger en de ontwikkeling van atoombommen en ballistische raketten. Noord-Koreaanse hackers zijn al jaren een groot probleem binnen en buiten de cryptosector. Vorig jaar loofde de FBI een beloning van $10 mln uit voor de hacker Rim Jong Hyok, die onder meer Amerikaanse ziekenhuizen zou hebben aangevallen. De vraag is nu of Lazarus de bijna $1,5 mrd aan ethers kan witwassen. Crypto­netwerken zijn openbaar, dus onderzoekers kunnen precies bijhouden waar de gestolen crypto's zich bevinden. Lazarus is echter zeer bedreven in het wegsluizen van crypto's. De munten zijn al verdeeld over vijftig verschillende wallets en worden door diverse netwerken en 'mixers' gehaald om de herkomst te verdoezelen. Volgens diverse onderzoekers worden de cryptomunten uiteindelijk verkocht op de controversiële cryptobeurs eXch, waar klanten anoniem zijn en geen witwascontroles worden uitgevoerd. Het bedrijf heeft de aantijgingen ontkend. In Nederland is Bybit beschikbaar in samenwerking met Satos, een Nederlands cryptoplatform. Dat staat onder witwastoezicht van De Nederlandsche Bank (DNB), wat betekent dat het moet voldoen aan de wet- en regelgeving rondom antiwitwasmaatregelen en klantidentificatie (KYC). Wereldwijd heeft Bybit een marktaandeel van 10,6% in spot-tradingvolumes bereikt, waarmee het na Binance de grootste cryptobeurs is. Het aantal Nederlandse gebruikers is niet bekend.<br><br>'Bybit-inbraak is een bevestiging dat deze tactiek voor de hele sector een bedreiging gaat worden'<br><br>"
Dinsdag 25 Feb 2025,ACM geeft waarschuwing voor te duur hondenvoer,"Van onze redacteur<br><br>Amsterdam<br><br>De Autoriteit Consument & Markt (ACM) heeft negen leveranciers van hondenvoer een formele waarschuwing gegeven. Dat heeft de ACM gisteren bekendgemaakt. De gewaarschuwde bedrijven oefenden druk uit op dierenwinkels om de verkoopprijzen van hondenvoer kunstmatig hoog te houden.<br><br>Uit onderzoek van de ACM bleek dat diverse Nederlandse fabrikanten de dierenspeciaalzaken onder druk hebben gezet. Soms gebeurde dat via de groothandels. Winkeliers kregen van hen te horen dat de ­adviesprijs van de fabrikant de vaste verkoopprijs zou moeten zijn. Sommige fabrikanten dreigden zelfs de levering te stoppen als een ­dierenwinkel het hondenvoer toch voor een lagere prijs wilde verkopen. Dit soort prijsbeleid is verboden, zegt de ACM. Fabrikanten mogen winkeliers op geen enkele manier aanspreken op hun verkoopprijzen, ook niet via de groothandel. Winkeliers moeten vrij zijn om zelf hun prijzen te bepalen. 'Hondeneigenaren willen het beste voor hun hond. Ze zijn daarom mogelijk sneller bereid hun portemonnee te trekken. Het lijkt erop alsof in deze sector leveranciers daar gebruik van maken', zegt ACM-bestuursvoorzitter Martijn Snoep. Bij het onderzoek viel het de toezichthouder op dat partijen in de sector slecht op de hoogte zijn van de geldende regels. Daarom heeft de consumentenwaakhond bedrijven daarover opnieuw geïnformeerd. De fabrikanten en groothandelaren die het gewraakte prijsbeleid voeren, riskeren een boete die kan oplopen tot €900.000 of 40% van hun omzet. De ACM houdt het nu nog bij een formele waarschuwing. De negen gewaarschuwde bedrijven worden komende tijd wel goed in de gaten gehouden door de toezichthouder, zegt ACM-woordvoerder Rick van Tol. 'Zie de waarschuwing als een soort gele kaart. Een eerder gewaarschuwd bedrijf loopt bij een volgende overtreding een risico op een hogere boete.'<br><br>"
Dinsdag 25 Feb 2025,Amsterdam biedt groen alternatief voor bestelbusjes | Klus in Amsterdam? Ruil eerst de bus voor een groene scooter,"Amsterdam weert sinds begin dit jaar diesel- en benzinebusjes uit de binnenstad. Voor ondernemers van buiten de stad die een klus in het centrum te klaren hebben, heeft de gemeente sinds gisteren een mogelijke oplossing: de Park + Switch. Komen ze met hun dieselbus uit Volendam, bijvoorbeeld, dan kunnen ze nabij station Amsterdam Centraal een parkeergarage binnenrijden en overstappen op kleiner elektrisch vervoer, zoals een scooter.<br><br>Pagina 21<br><br>Hans de Jongh<br><br>Amsterdam<br><br>Amsterdam hoopt met een nieuwe vervoershub een oplossing te hebben voor ondernemers die vanwege strengere milieuregels niet meer met hun bestelbus de binnenstad in mogen. Bij de Park + Switch kunnen zij hun voertuig op fossiele brandstof tijdelijk ruilen voor een kleiner, elektrisch exemplaar.<br><br>Helemaal vlekkeloos verliep het startschot niet van de nieuwe 'stadsvriendelijke mobiliteitsoplossing' in Amsterdam. Monteur en proefkonijn Ron vande firma IJskoud krijgt de cargoscooter niet gestart. De zenuwen zitten hem op het moment suprême in de weg. Zichtbaar opgelaten zit de eerste klant van Park + Switch op zijn weigerachtige elektrische driewieler. Een ingreep van een scootermedewerkerbiedt soelaas. Even de vergrendelknop indrukken en Ron is weg - zogenaamd op weg naar een klant in de Amsterdamse binnenstad.<br><br>In werkelijkheid staat Ron om de hoek, buiten het zicht van de pers die zich verzameld heeft in een parkeergarage vlak bij het Centraal Station. Daar legt wethouder Melanie van der Horst uit wat Park + Switch is. Kort gezegd: een oplossing voor ondernemers van buiten de stad, die in Amsterdam een klus te klaren hebben. Komen ze met hun dieselbus uit Volendam, bijvoorbeeld, dan kunnen ze hier de parkeergarage binnenrijden en overstappen op elektrisch vervoer. Dat is handig, want diesel- en benzinebusjes mogen vanaf begin dit jaar de binnenstad niet meer in.Minder handig is dat Park + Switch enkele beperkingen heeft. De overstap is alleen mogelijk naar voertuigen die een stuk kleiner zijn dan een bestelbus. Denk aan een scooter, een bakfiets of een Birò, een elektrische, tweepersoons 'stadsauto'. Deze groene alternatieven zijn niet voor niets 'ruimtelijk beperkt'. De gemeente heeft ze speciaal uitgezocht omdat een busje parkeren in de drukke grachtengordel onbetaalbaar dan wel onmogelijk is, legt de wethouder voor verkeer en vervoer uit. Voor proefkonijn Ron, die in Mijdrecht woont, is dat geen probleem. Hij onderhoudt koelinstallaties voor allerlei organisaties, van Amsterdamse hotels tot ziekenhuizen en politiebureaus. Daar heeft hij weinig gereedschap voor nodig. En met een cargoscooter - een driewieler met in dit geval 610 liter laadruimte - komt hij nergens vast te zitten aan de grachten. Met andere woorden: klein is ook fijn. Dat, zegt wethouder Van der Horst, geldt voor zo'n 15% van alle bedrijven die voor hun werk de binnenstad in willen. De gemiddelde bestelauto rijdt de stad in met een vracht van 150 kilo en zo'n lading kan probleemloos mee in een Birò, zegt Walther Ploos van Amstel, lector stadslogistiek aan de Hogeschool van Amsterdam. Gratis is Park + Switch niet. De duurste optie - een altijd beschikbare Birò met vaste parkeerplaats - kost €650 per maand. Het goedkoopst is om een scooter te reserveren voor €40 per dag. De hoop is dat het initiatief van de gemeente uitgroeit tot een levensvatbaar bedrijf, aldus Ploos van Amstel. 'Je moet snel kijken of er een duurzaam verdienmodel in zit.' Park + Switch kan volgens hem interessant zijn voor eigenaren van parkeergarages, zoals Q-Park, of uitbaters van congrescentra, die veel parkeerruimte hebben. 'De RAI denkt erover na', weet Ploos van Amstel. De Amsterdamse ervaringen met groen stadsvervoer zijn niet onverdeeld positief. Bijna twintig jaar geleden ging in Amsterdam een proef met transporttrams van start. Het Amsterdamse bedrijf City Cargo wilde vijftig trams laten rondrijden om winkels, supermarkten en de horeca te bevoorraden. Het project moest 1200 banen opleveren en het aantal vrachtwagens in de binnenstad binnen vier jaar terugdringen met 50%. De gemeente gaf hiervoor in 2006 toestemming, maar twee jaar later ging de stekker er al uit.Van recenter datum is de Amsterdam Logistic Cityhub, opgezet als duurzaam distributiecentrum aan de rand van de stad. Maar ook hier staan klanten allerminst in de rij. Het gebouw is drie jaar oud en was in december nog niet voor de helft gevuld.<br><br>De gemiddelde lading van een bestelauto kan probleemloos mee in een Birò<br><br>"
Dinsdag 25 Feb 2025,Apple investeert $500 mrd in VS na ontmoeting Cook en Trump,"Van onze redacteur<br><br>Amsterdam<br><br>Het Amerikaanse technologieconcern Apple zegt de komende vier jaar $500 mrd te zullen uitgeven in de Verenigde Staten en 20.000 mensen aan te nemen. Apple kondigde het nieuws aan enkele dagen nadat ceo Tim Cook en de Amerikaanse president Donald Trump hadden gesproken in het Witte Huis.<br><br>De stap is volgens berichtgeving van persbureau Bloomberg ingegeven door mogelijke Amerikaanse invoerheffingen op Apple-producten die nu in Chinese fabrieken worden gemaakt. President Trump had eerder gedreigd met een algemene heffing van 10% op alle goederen die daar gemaakt worden - hij vindt dat China meer Amerikaanse producten moet kopen. Apple maakt het overgrote deel van de iPhones en andere producten in de Volksrepubliek. Op zijn eigen socialemediaplatform Truth Social schreef Trump dat Apple de investering deed vanwege 'geloof in wat we doen'. Apple heeft niet kenbaar gemaakt of de plannen voor nieuwe investeringen al waren gemaakt vóór Trumps verkiezingsoverwinning afgelopen november. Het bedrijf heeft in de afgelopen vijf jaar 20.000 medewerkers aangenomen en gaf in 2021 nog aan dat het de komende vijf jaar lokaal $430 mrd zou investeren, geen groot verschil met de nieuwe plannen. Het concern steekt de miljarden onder meer in een nieuw datacenter in Houston, uitbreiding van bestaande datacenters, en in R&D. De investering is de grootste van Apple op zijn thuismarkt tot nu toe. Ceo Cook spreekt van een 'buitengewoon nieuw hoofdstuk in de geschiedenis van Amerikaanse innovatie'.<br><br>De stap zou zijn ingegeven door dreigende heffingen op producten die in China zijn gemaakt<br><br>"
Dinsdag 25 Feb 2025,Bondskanselier Merz moet zich gematigder opstellen,"De Duitse verkiezingen zijn zondag zoals verwacht gewonnen door de christendemocratische CDU/CSU. Maar de score van lijsttrekker Friedrich Merz kan geen basis voor vreugde zijn. De christendemocraten boekten het tweede slechtste resultaat ooit. De sociaaldemocratische SPD deed het zelfs nooit slechter.<br><br>De winnaars van de stembusstrijd bevinden zich aan de uiterste rechterzijde van de Duitse politiek, en aan de uiterste linkerzijde. Dat toont een scherpe verdeeldheid van het land, terwijl de uitslag de regeerbaarheid van Duitsland niet ten goede komt. Merz, die zich in de aanloop tot de verkiezingsdag onbuigzaam jegens middenpartijen toonde, zal zich nu uiterst flexibel moeten opstellen om in het door hem gewenste tempo (voor Pasen een deal) een regering te vormen. Hierbij is problematisch dat Merz als politiek bestuurder op niet veel ervaring kan bogen. Ja, hij was lang in de christendemocratische CDU actief, maar een ministerspost bekleedde hij nooit. Drie keer kozen de CDU-­leden een andere leider toen Merz zich kandidaat had gesteld. Op 69-jarige leeftijd moet Merz, altijd een agressieve ­debater, nu leren om politieke bruggen te bouwen en compromissen te sluiten die hij tot voor kort niet wilde. Qua publiek ­optreden ligt er ruimte voor verbetering, zie Merz' venijnige uithaal zaterdagavond bij het ­besluit van de verkiezingscampagne. Daar zei de bondskanselier in spe dat hij politiek voert voor mensen 'die ze op een rijtje hebben, en niet voor groene en linkse idioten'. In een tijd van polarisatie, die in Duitsland doorgaans van de flanken komt, is dit soort taal onbegrijpelijk en amateuristisch. Wie bondskanselier wil zijn kan het niet iedereen naar de zin maken, maar verzoenende en verenigende taal is wel een ­basisvoorwaarde voor uiteindelijk bestuurlijk succes. En gematigdheid is cruciaal als er zo veel economische en maatschappelijke problemen zijn op te lossen en de regeringsvorming complex is. Merz heeft daarbij aangegeven dat hij als bondskanselier Duitsland een actievere rol wil laten spelen in de EU, om die slagvaardiger te laten opereren. Dit mede vanwege de Amerikaanse verwijdering van Europa, en de sympathie die Donald Trump lijkt te hebben voor Vladimir Poetin. Zijn analyse op dit terrein is correct. Merz zal alleen in korte tijd veel moeten leren, wil hij succesvol zijn en Duitsland economisch en maatschappelijk vooruithelpen. Het is handig als hij daarbij harde woorden niet verwart met daadkracht.<br><br>Verzoenende en verenigende taal is een basisvoorwaarde voor uiteindelijk bestuurlijk succes<br><br>"
Dinsdag 25 Feb 2025,Conflict over dure koffie JDE Peet's reikt over de grens | Koffie JDE Peet's nu ook weg uit schappen van Duitse en Franse winkels,"De ruzie over de prijsverhogingen tussen supermarkten en koffieverpakker JDE Peet's breidt uit. Door het meningsverschil groeit ook buiten Nederland de lijst aan supermarkten waar merken van de leverancier, waaronder Douwe Egberts, niet meer te koop zijn. Dat blijkt uit gesprekken die het FD met bedrijven in de sector voerde. 'We komen er niet uit, en krijgen daarom niet meer geleverd', zegt een vertegenwoordiger van inkooporganisatie Everest.<br><br>Pagina 7<br><br>JDE Peet's zou prijs te veel verhogen<br><br>Picnic en Jumbo halen merken weg Aktie nagevolgd door Edeka en Intermarché<br><br>Maureen Blankestijn en Julia Cornelissen<br><br>Amsterdam<br><br>De ruzie over de prijsverhogingen tussen supermarkten en koffieverpakker JDE Peet's breidt zich uit. Door het meningsverschil groeit ook buiten Nederland de lijst aan supermarkten waar merken van de leverancier, waaronder Douwe Egberts, niet meer te koop zijn. Dat blijkt uit gesprekken die het FD met bedrijven in de sector voerde.<br><br>'We komen er niet uit, en krijgen daarom niet meer geleverd', zegt een vertegenwoordiger van de Europese inkooporganisatie Everest op voorwaarde van anonimiteit. In Nederland verdwijnt de koffie van Douwe Egberts, Senseo en L'Or voor onbepaalde tijd uit de schappen van Jumbo en Picnic. Ook bij Albert Heijn en Plus is het al weken lastiger om koffie van JDE Peet's te vinden. Het kan maanden duren voordat de supermarkten weer koffie inkopen bij JDE Peet's. In Duitsland koopt Edeka, de grootste supermarkt in het land, voorlopig geen producten van JDE Peet's in. Ook de Franse ketens Intermarché, Auchan en Casino kopen voorlopig niet in bij het beursgenoteerde koffie- en theebedrijf. In december stopte de Belgische supermarktketen Colruyt de bestelling van een aantal JDE Peet's-producten zolang er geen akkoord was met de leverancier over de prijzen, schreef zakenkrant De Tijd destijds. Edeka, Intermarché, Auchan en Casino zijn aangesloten bij de Europese inkooporganisatie Everest. Daarbij zijn ook Jumbo en Picnic aangesloten. Everest onderhandelt sinds 2020 namens zijn leden met voedingsmiddelenleveranciers. Het doel daarvan is betere voorwaarden af te dwingen, vooral bij A-merkfabrikanten zoals JDE Peet's. Stevige onderhandelingen tussen retailers en leveranciers zorgen vaker voor tijdelijk niet te verkrijgen producten.  Supermarkten lopen volgens de inkooporganisatie het risico dat consumenten overstappen naar andere winkels of huismerken als zij de door JDE Peet's voorgestelde prijsverhogingen doorvoeren. 'Consumenten vinden het vreselijk als onze supermarkten dit merk niet hebben, maar wij vechten voor onze klanten om de prijs zo laag en eerlijk mogelijk te krijgen', aldus de vertegenwoordiger. JDE Peet's wil volgens Everest de prijzen in 2025 met gemiddeld 20% verhogen ten opzichte van vorig jaar. Het is zeldzaam dat supermarkten zich uitspreken over onderhandelingen met leveranciers. De stijgende inflatie, die een hoogtepunt bereikte in 2023, zette de gesprekken de afgelopen jaren onder hoogspanning. Voedingsmiddelen waren in dat jaar gemiddeld 12% duurder dan een jaar eerder, volgens het Centraal Bureau voor de Statistiek. De laatste maanden stegen de prijzen van een aantal grondstoffen opnieuw flink. Zo breekt de koffieprijs record na record. In een jaar tijd is de prijs voorde arabica koffie met ruim 100% gestegen. De oorzaak is extreem weer dat in belangrijke productielanden als Brazilië en Vietnam zorgt voor mislukte oogsten.  De prijsverhogingen die JDE Peet's nu wil doorvoeren, zijn onrechtvaardig, zegt Michiel Muller, medeoprichter van onlinesupermarkt Picnic. 'Een prijsverhoging is acceptabel, zolang die te verklaren is door gestegen kosten', zegt hij. Op dit moment is dat bij JDE Peet's niet het geval, ook omdat het bedrijf soms langetermijncontracten afsluit die losstaan van de dagprijzen op de koffiemarkt, volgens Muller. 'Het is mogelijk dat we meer moeten betalen voor koffie', zegt de Picnic-topman. 'Maar niet 20% meer, zeker nadat de prijzen al eerder enorm zijn verhoogd. Wij weten wat redelijk is, doordat we een koffiehuismerk hebben.' JDE Peet's noemt deze ronde van de jaarlijkse onderhandelingen met retailers in een reactie 'complex'. 'De prijs die de consument in de winkel betaalt, wordt door de supermarkten vastgesteld', aldus het bedrijf. 'Het is heel spijtig dat veel koffiedrinkers hun favoriete koffieproducten bij een aantal supermarkten momenteel niet aantreffen. We hopen dan ook dat de schappen binnenkort weer overal gevuld zijn.'  Het koffiebedrijf zegt vanwege de aankomende publicatie van jaarcijfers niet in te kunnen gaan op prijsonderhandelingen. Het in Amsterdam genoteerde bedrijf komt morgen met de resultaten over vorig jaar. Ondertussen vrezen marktanalisten dat de hoge koffieprijs de verkopen van grote koffiebranders als JDE Peet's kan drukken. Zelf verhoogde het concern bij de presentatie van de halfjaarcijfers nog de omzetverwachting voor het hele jaar 2024.<br><br>Inkopen JDE Peet's worden stopgezet vanwege de voorgenomen prijsverhogingen<br><br>De verhoging van de prijzen zou volgens de supermarkten niet te verklaren zijn uit gestegen kosten<br><br>"
Dinsdag 25 Feb 2025,De oorlogskas van ING,"Overtollig kapitaal gaat niet vaak over de tong binnen het gemiddelde huishouden. Onder banken is het dagelijkse business. Het gaat daar om de balans tussen precies genoeg buffers aanhouden om de toezichthouder tevreden te houden, maar ook weer niet te veel. Dataccepteren aandeelhouders en analisten niet. Voor hen is het heel simpel: wie te veel geld heeft, moet óf het dividend verhogen óf aandelen inkopen óf iets leuks doen waarvan je later plezier hebt.<br><br>Bij ING hebben ze een voorkeur voor het laatste scenario bleek bij de recente cijferpresentatie over 2024. De bank wil diversifiëren. Het liefst in het lucratieve domein van zakelijk bankieren en vermogensbeheer. Dienstverlening maakt een instelling minder afhankelijk van de rentestanden. Het zorgt voor een stabiele inkomstenstroom en daarmee een rustiger koersverloop. Bovendien zit er een grens aan aandeleninkoop. De bank heeft sinds 2021 al zeven van deze programma's achter de rug. In totaal werd er voor €11,8 mrd ingekocht. Dat is ruim een vierde van de huidige marktkapitalisatie. Er zijn originelere manieren om aandeelhouders tevreden te stellen.   Private Banks zijn hot business. Vermogensclub Delen kocht er de laatste twee jaar drie, Van Lanschot Kempen sloeg zijn slag in België met de overname van twee vermogensbeheerders en ABN Amro wil het Duitse Hauck Aufhäuser Lampe inlijven en kocht de kleine onlinebroker Bux. ING-ceo Steven van Rijswijk kan niet achterblijven. Wat zit er in zijn portemonnee? Bartjens houdt het simpel en neemt de risicogewogen activa als uitgangspunt. Die bedragen €333,7 mrd. ING mikt op een kapitaalratio van 12,5%. Dat betekent dat er bij de huidige stand van 13,6% €3,67 mrd op de plank ligt. Dat geld kan niet alleen aangewend worden voor overnames. De bank heeft ook onverwachte posten, zoals regelgevende kosten, extra aanwas van kredietaanvragen of groei binnen de bestaande business. Stel, het budget is krap berekend €2,5 mrd. Dan is dat nog altijd ruim voldoende om een bod te doen op vermogensbeheerder Van Lanschot Kempen, dat met een marktkapitalisatie van €2,1 mrd in de boeken staat. Bovendien kan ING op allerlei andere manieren zijn budget verhogen, zoals met de uitgifte van nieuwe aandelen of op krediet, en de jacht openen op een grotere prooi. Wie moet vrezen voor of hopen op een aanbod van ING? Een gerucht is dat ING niet naar een private bank of vermogensbeheerder kijkt, maar groter denkt en een branchegenoot op het oog heeft. Al strookt dat niet helemaal met de belofte van meer dienstverleningsuurtjes verkopen en minder focus op rente-inkomsten. <br><br>Reageren? Bartjens@fd.nl<br><br>"
Dinsdag 25 Feb 2025,Duitsland moet morele aanvoerder van EU worden,"Achterstallig onderhoud<br><br>Duitsland staat op een historisch keerpunt: van een slapende reus moet het land transformeren tot een uitgesproken speler op het wereldtoneel, schrijft politiek journalist en commentator Leonard Ornstein.<br><br>Duitsland heeft al heel wat omwentelingen in zijn geschiedenis gekend. Een gloednieuwe rechtse Wende diende zich afgelopen zondag aan. Want als de uitslag van de Duitse verkiezingen íéts heeft laten zien, dan is het dat de kiezer vindt dat het land een conservatievere koers moet varen. Duitsland staat op een keerpunt: van slapende reus moet het transformeren tot een meer uitgesproken speler op het wereldtoneel. Het lijkt de stip aan de Duitse horizon.<br><br>Duitsland - de derde economische grootmacht ter wereld - zal de vaarroute moeten verleggen. Of zoals CDU-leider Friedrich Merz, waarschijnlijk de nieuwe bondskanselier, in zijn campagne zei: 'Für ein Deutschland, auf das wir wieder stolz sein können.' Het land zal zich onvermijdelijk willen aanpassen aan de nieuwe wereldorde, waarbij nationaal eigenbelang meer op de voorgrond staat. Het zal een Duitsland zijn dat zich zelfbewuster gaat opstellen in Europa en de wereld. Het kan zich niet verschuilen door op kousenvoeten achter andere Europese landen aan te lopen, maar zal ook zelf moeten versnellen om het razende tempo van geopolitieke veranderingen bij te houden. Het zal Europa - dat klem zit tussen het Amerika van Trump en het Rusland van Poetin - de weg willen wijzen. De zittende macht onder leiding van SPD-bondskanselier Olaf Scholz heeft zondag een keiharde oorvijg van de kiezer gekregen. Niet eerder draaide een bondskanselier zo kort aan de knoppen van de macht en werd hem door de kiezer geen tweede termijn gegund. De uitslag zegt iets over de relatieve instabiliteit van de Duitse democratie. Juist die stabiliteit, daar was het de naoorlogse Duitse politiek om te doen. De conservatieve Merz riep daarom al tijdens de campagne: 'De keuze is stabiliteit of chaos.' Hoe je het ook wendt of keert, de extreemrechtse AfD, nu de tweede partij van het land, zal voorlopig een factor van betekenis in de Duitse politiek blijven. Is Duitsland op weg naar een nieuw tijdperk? Friedrich Merz, de winnaar van de verkiezingen, liet het al loepzuiver in het CDU-verkiezingsprogramma opschrijven: 'We moeten geopolitiek gezien sterker worden en onze legitieme nationale belangen op een strategische manier behartigen in plaats van onze internationale partners te betuttelen.' Voor Duitsland breken cruciale jaren aan, vergelijkbaar met de Wende van 1989, toen het land na de hereniging met immense economische uitdagingen werd geconfronteerd. Nu staat de Bondsrepubliek opnieuw voor een grote transformatie. Duitsland neemt de afslag naar rechts. De focus zal de komende jaren komen te liggen op het meer naar voren brengen van het eigen, Duitse belang.<br><br>Dat zal te zien zijn in het economische beleid van het land. Daarbij is werk aan de winkel: de Duitse infrastructuur is verouderd. De ooit zo roemruchte Autobahn kampt met achterstallig onderhoud. Het Duitse spoorwegnet is inefficiënt en modernisering is te laat ingezet. 'Das Auto' (de Duitse auto-industrie) is verwikkeld in een hevige strijd om te overleven op de wereldmarkt. Meer bescherming van de eigen auto-industrie en andere maak­industrie prijkt op het prioriteitenlijstje van Merz. Het made in Germany moet zijn oude glans terugkrijgen, zo kondigde hij al eerder aan.<br><br>Duitsland heeft vanwege zijn oorlogsverleden na de Tweede Wereldoorlog nooit meer een rol van betekenis gespeeld op het wereldtoneel. De schandvlek van het nazisme, resulterend in vernietigingsfabriek Auschwitz, zal nog eeuwen aan het land kleven. Maar statisch is die positie niet.  Want recentelijk gaan in Duitsland stemmen op om weer een mondiale rol te vervullen. Die geluiden zijn zelfs afkomstig van AfD die een zelfverzekerd Duitsland wil, en in meerdere mate van de CDU/CSU.  Politiek denker Timo Lochocki van de European Council on Foreign Relations publiceerde eind vorig jaar een opmerkelijk boek: Deutsche Interessen. Wie wir zur ­stärksten Demokratie der Welt werden - und damit den liberalen Westen retten.<br><br>Gruwelijk verleden<br><br>Lochocki stelt dat Duitsland juist vanwege zijn gruwelijke verleden nu een leidende rol moet gaan spelen als morele wereldmacht. Duitsland als nieuwe aanvoerder van het vrije Westen moet volgens hem het 'nieuwe Amerika' worden. In glashelder Duits beweert Lochocki: 'Deutschland ist bereits jetzt die stärkste liberale Demokratie der Welt.' De Verenigde Staten, zo luidt zijn redenering, zijn sinds Trumps herverkiezing geen democratie meer. 'Er is ruimte voor een nieuwe weg', zo ziet Lochocki, waarbij Duitsland geen arrogante ouderwetse nationalistische staat moet worden, maar vanuit moreel en economisch eigenbelang een coöperatieve, leidende rol op zich moet nemen.<br><br>Onder druk wordt alles vloeibaar. Er is 'moed' nodig, schrijft Lochocki. Zijn fascinerende boek ligt vermoedelijk op het nachtkastje van de aanstaande bondskanselier Merz. Van een zelfbewuster Duitsland gericht op eigenbelang gaan we de komende jaren zeker meer horen. Merz zal een historische fout zeker niet herhalen: hij kiest niet voor een Alleingang. Wél voor een zelfbewust Duitsland, ingebed en nauw verbonden met de rest van Europa.<br><br>Friedrich Merz zal een historische fout zeker niet herhalen: hij kiest niet voor een 'Alleingang'<br><br>Leonard Ornstein is politiek journalist en commentator. Hij maakte de afgelopen weken een journalistieke roadtrip langs verkiezingsbijeenkomsten in Duitsland.<br><br>"
Dinsdag 25 Feb 2025,Eiwitbrouwer Vivici haalt €32 mln op bij ABP en Invest-NL  ,"Maureen Blankestijn<br><br>Amsterdam<br><br>De Leidse start-up en eiwitbrouwer Vivici heeft een investering van €32,5 mln opgehaald bij onder meer pensioenfonds ABP. Vivici produceert eiwitten met zogeheten precisiefermentatie.<br><br>Biotechbedrijven maken met de fermentatietechnologie die Vivici ook gebruikt al decennia vitamines. Een groeiend aantal start-ups denkt hiermee op grote schaal eiwit te kunnen produceren zonder tussenkomst van dieren.<br><br>Vivici is ontstaan uit een samenwerking tussen de Nederlands-Zwitserse ingrediëntenproducent DSM-Firmenich en zuivelmultinational Fonterra. In 2023 ging de samenwerking verder als een start-up met de twee miljardenconcerns als investeerders. Met de meest recente investeringsronde verwelkomt de start-up drie nieuwe geldschieters. Ook de nationale investeerder Invest-NL en regionale ontwikkelingsmaatschappij InnovationQuarter leggen geld in bij deze investeringsronde. Net als bierbrouwers zet Vivici gisten aan het werk in een mengsel van water en voedingsstoffen. Bij precisiefermentatie wordt de gisten 'geleerd' bepaalde eiwitten te maken door DNA in te brengen. De eiwitten zijn niet te onderscheiden van het traditionele molecuul afkomstig van een dier. Momenteel maakt Vivici hetzelfde eiwit dat in de zuivelsector in grote volumes overblijft bij de kaasproductie. Dit wei-eiwit is onder meer populair voor proteïnedranken. 'Ons eiwit is duurzamer geproduceerd en kan op duurzamere wijze verder opgeschaald worden dan de traditionele manier van zuiveleiwitten produceren', zegt ceo van de start-up Stephan van Sint Fiet.  Elf maanden geleden bracht Vivici zijn eerste product op de Amerikaanse markt. Het bedrijf zegt overeenkomsten met makers van levensmiddelen te hebben gesloten. 'Dan moet je denken aan bedrijven als Nestlé of Unilever', zegt Van Sint Fiet. Namen van klanten kan het bedrijf nog niet noemen.  Met de miljoeneninvestering wil het bedrijf een tweede, zeldzamer en kostbaarder wei-eiwit maken, lactoferrine. 'Dit eiwit is bijvoorbeeld goed voor het immuunsysteem. Daarom is het populair voor babyvoeding', zegt Van Sint Fiet. 'Nu kost een kilo tussen de $600 en $1500. Wij willen dit eiwit op grote en goedkopere schaal gaan maken.'  Ook wil het bedrijf met het geld de productiecapaciteit uitbreiden. De start-up wil daarvoor niet zelf locaties bouwen, maar samenwerken met productiepartners in Europa en de Verenigde Staten.  Volgens Lodewijk Meens, senior portfoliomanager bij APG, biedt Vivici 'een totaalpakket van duurzaamheid, consumentgerichte en commerciële voordelen'. Daarom is de start-up interessant voor de voedingsmiddelensector volgens Meens. 'Nu en op de lange termijn.' Investeerder Invest-NL verwacht dat fermentatietechnologie voedselproductie 'fundamenteel' gaat veranderen. <br><br>Het bedrijf wil het eiwit lactoferrine op grote en dus goedkopere schaal gaan maken<br><br>"
Dinsdag 25 Feb 2025,EU-front tegen radicaal-rechts staat voor test | Cordon sanitaire in Europarlement staat voor eerste echte test,"Beladen voorstellen<br><br>Na de Europese verkiezingen vormden de centrumpartijen in het Europarlement een front tegen radicaal-rechts. Christendemocraten, sociaaldemocraten en liberalen beloofden plechtig om niet samen te werken met partijen die zij niet als pro-Europa, pro-Oekraïne en pro-rechtsstaat beschouwen. Inmiddels blijkt dat niet iedereen hetzelfde verstaat onder dit cordon sanitaire. En dan moet de echte test nog komen.<br><br>Pagina 10<br><br>Christendemocraten, sociaaldemocraten en liberalen beloven om niet samen te werken met partijen die zij niet als pro-Europa, pro-Oekraïne en prorechtsstaat zien.<br><br>Het is begin juli 2024, een maand na de Europese verkiezingen, en de radicaal-rechtse partijen krijgen een realitycheck. Ze deden het goed bij de stembusgang. Maar de christendemocraten, sociaaldemocraten en liberalen - die traditioneel de dienst uitmaken in Europa - zijn niet van zins dit te belonen.<br><br>Bij de verdeling van (vice)voorzitterschappen van de parlementaire commissies sneuvelt de ene na de andere voordracht van Patriotten voor Europa. De nieuwe fractie van radicaal-rechtse partijen als de PVV en het Vlaams Belang - in omvang de derde in het Europarlement - blijft met lege handen achter. Een paar maanden later is het beeld minder helder. Tijdens een motie over de verkiezingen in Venezuela krijgen de christendemocraten steun van radicaal-rechts als ze niet alleen stellen dat de stembusgang oneerlijk is verlopen, maar daarnaast oppositieleider Edmundo González tot winnaar willen uitroepen. Als even later de Sacharovprijs voor personen of organisaties die zich inzetten voor mensenrechten toegekend wordt, herhaalt zich dit: de christendemocraten krijgen hun kandidaten erdoor met steun van radicaal-rechts. Felle verwijten volgen. De christendemocraten wassen hun handen in onschuld: moeten wij ons standpunt veranderen alleen omdat radicaal-rechts met ons meestemt?<br><br>Na het tumultueus verlopen goedkeuringsproces van de nieuwe Eurocommissarissen, eind november, lijken de rijen zich weer te sluiten. De centrumpartijen, inclusief de christendemocraten, beloven nogmaals plechtig alleen samen te werken met partijen die de rechtsstaat respecteren, pro-Oekraïne zijn en pro-Europa.<br><br>Radicaal-rechts staat daarmee de facto buitenspel. Maar hoe sterk is dit cordon sanitaire als de Europese Commissie de komende tijd enkele beladen voorstellen op tafel legt? De Commissie wil de concurrentiekracht van de industrie verstevigen. Ze neemt daarvoor enkele groene regels - gewenst door centrumlinks, bekritiseerd door centrumechts - op de schop. En er komen nieuwe terugkeerregels voor asielzoekers. Ook hierover lopen de meningen fors uiteen. De ogen zijn gericht op de Europese Volkspartij (EVP). De fractie van de christendemocraten is de grootste politieke groep in het Europarlement en heeft CDA, BBB en NSC als leden. CDA'er Jeroen Lenaers is chief whip van de EVP en moet ervoor zorgen dat de leden stemmen volgens de partijlijn. Over het concurrentieplan zegt Lenaers: 'Dat wordt een aardige test.'<br><br>Ambitieus voorstel<br><br>Lenaers hoopt dat Commissievoorzitter Ursula von der Leyen, zelf een christendemocraat, de situatie op waarde schat en met ambitieuze voorstellen komt. 'Anders moeten wij het gaan aanscherpen om onze beloftes waar te maken. Dat zal moeilijk gaan over links, dus dan word je wel gedwongen om naar rechts te kijken.'<br><br>Volgens Lenaers moet centrumlinks zich bewust zijn van de nieuwe politieke realiteit. 'Ik ben pro-cordon als het gaat om voorzitterschappen in het Europarlement. Maar mijn interpretatie gaat niet zover dat ik mijn plannen ga veranderen uit vrees dat radicaal-rechts ze gaat steunen. De kiezer heeft aangegeven dat er ander beleid moet komen. Dat moet links zich ook realiseren.' GroenLinks-PvdA-Europarlementariër Mohammed Chahim is vicevoorzitter van S&D, de fractie van de Europese sociaaldemocraten, in omvang de tweede politieke groep in het Europarlement. Chahim vindt het standpunt van Lenaers 'fascinerend'. Hij wijst erop dat de christendemocraten nog niet zo lang geleden hebben ingestemd met enkele van de groene wetten waar ze nu aan tornen. 'En nu heeft de EVP ons nodig om haar eigen verrechtsing te verantwoorden, omdat ze niet meer achter standpunten staan die ze eerder met hun volle verstand innamen.' Volgens Chahim kampen de christendemocraten met 'een identiteitscrisis'. Renew, de fractie van Europese liberalen, pleit openlijk voor een onverbiddelijk cordon sanitaire. Maar de groep, afgezakt naar de vijfde plaats in het Europarlement, kampt met een euvel: er zijn leden die regeringen vormen met partijen die op Europees niveau worden uitgesloten. Zie de VVD, die niet wilde bijdragen aan dit artikel. Europarlementariër Gerben-Jan Gerbrandy van D66, ook lid van Renew, deed dat wel. Hij zegt dat Renew op 'geen enkele wijze samenwerkt' met radicaal-rechts. 'Wij steunen dus ook geen amendementen als we het er op inhoud wel mee eens zijn. Principes zijn heel belangrijk als het gaat om kernwaarden.' Lenaers heeft volgens Gerbrandy 'zeker gelijk' als hij zegt dat de kiezer heeft aangegeven wat anders te willen. 'Maar de verkiezingsuitslag is ook dat er nog steeds een stabiele meerderheid in het midden is.'<br><br>Makkelijk praten<br><br>Lenaers vindt dat S&D en Renew makkelijk praten hebben. 'Het narratief is dat wij de deur openzetten, terwijl we die dicht zouden moeten doen. Dat is voor hen strategisch interessant, maar voor ons natuurlijk niet.'<br><br>Radicaal-rechtse partijen zouden zich bewust zijn van de manoeuvreerruimte bij de christendemocraten en amendementen indienen die bijna letterlijk uit het partijprogramma van de EVP komen. Wensen opgeven voor een compromis door het midden is dan niet meer nodig. Toch is het niet zonder risico om op steun van radicaal-rechts te rekenen, weet de EVP inmiddels. Zo'n amendement redt het dan misschien. Maar het hele voorstel, waar het amendement onderdeel van is, sneuvelt alsnog. Neem de stemming over de EU-begroting voor 2025. Radicaal-rechts diende een amendement in om te vragen om geld voor hekken tegen migranten, dat met steun van de christendemocraten werd aangenomen. Het hele rapport belandde vervolgens in de prullenbak. Radicaal-rechts vond daar nog steeds te veel in staan dat hen niet zinde, terwijl links het ook niet meer wilde. Volgens Volt-Europarlementariër Reinier van Lanschot, aangesloten bij de Europese Groenen en voorstander van een cordon sanitaire, moet de EVP niet naar quick wins kijken, maar naar de lange termijn. SGP-Europarlementariër Bert-Jan Ruissen - van de ook behoorlijk rechtse Europese Conservatieven en Hervormers (ECR) - trekt een andere les uit het voorval. 'Dit ga je vaker zien', zegt hij. 'Iedereen staat dan met lege handen. De EVP moet meer overleggen, anders blijf je ongelukken krijgen. Nu rekenen ze automatisch op steun van rechts als het ze uitkomt, zonder er verder in te investeren.'<br><br>ongepast<br><br>BBB is nieuw in het Europarlement en zit bij de EVP. Van een cordon sanitaire moet de BBB überhaupt niets hebben, zegt delegatieleider Sander Smit. 'De kiezer heeft gesproken. Dan past het niet om mensen of partijen uit te sluiten.'<br><br>De BBB'er vond dat het wegstemmen van radicaal-rechtse politici voor vicevoorzitterschappen 'veel te rigoureus' gebeurde; zelf stemde hij wél voor de voordracht van PVV'er Marieke Ehlers als vicevoorzitter van een commissie die over migratie gaat. Smit vindt wel dat de Patriotten moeten leren om over hun schaduw heen te stappen. Hij ziet de terugkeervoorstellen waar de Commissie aan werkt als een belangrijke test. 'Zij willen terugkeerhubs en hekken aan de grens. Wij ook. Als we dat dan voor elkaar krijgen, moeten ze niet tegen het hele plan gaan stemmen.' 'De tijden zijn veranderd', zegt PVV-Europarlementariër Sebastiaan Stöteler. 'In het vorige Europarlement was rechts vrij klein en was het cordon sanitaire makkelijk te handhaven. De meerderheden zaten vaak over links. Nu is het precies in het midden gedeeld.' Stöteler vindt niet dat de Patriotten onbetrouwbaar waren rond de begrotingsplannen. 'De EVP heeft niet met ons onderhandeld. Er zaten heel wat dingen in het plan waar wij niet over mochten mee praten. Politiek is ook: voor wat, hoort wat.' Een van de redenen voor het cordon sanitaire is dat de centrumpartijen willen voorkomen dat radicaal-rechts salonfähig wordt. Door met ze samen te werken, zouden ze op het schild gehesen worden. Stöteler, stellig. 'Alsof zij de macht hebben dat te bepalen. Het volk bepaalt wie salonfähig is. Links en het midden bekijken de democratie echt van een andere kant.' De concurrentieplannen van de Commissie worden een test, meent ook Stöteler. 'Wij zeggen tegen de EVP: kom met ons praten.'<br><br>Na de Europese verkiezingen vormden de centrumpartijen in het Europarlement een front tegen radicaal-rechts. Inmiddels blijkt dat niet iedereen hetzelfde verstaat onder dit cordon sanitaire. En dan moet de echte test nog komen.<br><br>"" 'Wij werken niet samen met radicaal-rechts en steunen dus geen amendementen als we het er op inhoud wel mee eens zijn'<br><br>Gerben-Jan Gerbrandy Europarlementariër van D66<br><br>"
Dinsdag 25 Feb 2025,Europa's nieuwe toon voor paradeprojecten,"Gaan jullie mee naar het concert van Sananda Maitreya, gooide een vriendin vorig jaar in onze appgroep. In de reactie alom vraagtekens. Moeten we die kennen? Het bleek de nieuwe artiestennaam van Terence Trent D'Arby, een Amerikaanse zanger die in onze schooltijd de hitlijsten haalde. D'Arby is van naam veranderd om een scheiding te markeren in zijn werk. Als het om zijn verkoop(succes) te vergroten was geweest, had hij de wijziging beter achterwege kunnen laten.<br><br>Opvallend zijn ook de naamsveranderingen die de Europese Commissie introduceert in haar kompas voor concurrentiekracht. Zo gaat het in het visiestuk steevast om clean tech. Eerder lag de nadruk op green in plaats van clean. Maar green lijkt nu te veelomvattend en te woke, vandaar dat green tech niet meer voorkomt in het 22 pagina tellende document. Maar het is meer dan alleen een etiketje. De Commissie presenteert deze week haar Clean Industrial Deal. Daarin houdt de Commissie vast aan de doelen om de CO2-uitstoot van de industrie terug te dringen met 90% in 2040, aldus mediaberichten. Maar de industrie wordt meer perspectief geboden, onder meer door lagere stroomkosten, betere financieringsopties en vraagstimulans. En er is nog een opvallende naamswijziging. Het gaat bij Von der Leyen 2.0 om de spaar- en investeringsunie. Is dit de nieuwe naam voor de kapitaalmarktunie? Maar een echt diepe liquide markt komt er niet met een ander etiket. Het knelpunt zit veel dieper doordat landen vasthouden aan nationale belangen en hun eigen faillissements- of vennootschapswetgeving. Een laatste redmiddel is een nieuw '28ste regime' om om de juridische lappendeken van 27 nationale kaders heen te werken. Als dat onder een nieuw label lukt, zou het nieuw elan geven. Want vriend en vijand zijn het erover eens dat dat wenselijk is na twee decennia met beperkte voortgang. De noodzaak om Europees geld van burgers beter te gebruiken voor investeringsbehoeftes in Europa is alleen maar toegenomen. Tegelijkertijd geeft de spaar- en investeringsunie aan dat het niet alleen draait om institutionele partijen. Ook voor huishoudens zou het aantrekkelijker moeten zijn om risico's te nemen via fondsen, bijvoorbeeld in clean tech. Beide naamswijzigingen van Europese projecten staan dus ook voor inhoudelijk andere invullingen. Bij Sananda Maitreya bleken de nieuwe naam en inhoud geen garantie voor succes. Dat is het evenmin voor de Europese Commissie in haar opzet voor zowel een klimaatneutrale industrie als de kapitaalmarktunie. Het is aan het parlement en vooral ook de Europese hoofdsteden om het waar te maken.<br><br>Ria Roerink is econoom en werkt bij DNB. De column geeft niet per se de mening van de bank weer.<br><br>'Green tech' komt niet voor in de visie: green lijkt te woke, dus gaat het nu om 'clean tech'<br><br>"
Dinsdag 25 Feb 2025,"Geen auto's,treinen of trams, maartanksenpantserwagens","'Reusachtig potentieel'<br><br>De Duitse industrie staat onder druk. Maar defensiebedrijven doen het wél goed. Dat geeft de economie een impuls.<br><br>De Duitse auto-industrie verkeert in zwaar weer. Toeleverancier Continental meldde vorige week wereldwijd tot eind 2026 drieduizend banen bij onderzoek en ontwikkeling te schrappen; vorig jaar had het bedrijf al een banenverlies van 7150 aangekondigd. <br><br>Daarbij kwam het nieuws dat ZF, ook een grote toeleverancier, overweegt de hele divisie die aandrijfsystemen voor auto's maakt af te stoten. Daar werken 32.000 mensen. Bosch, de grootste van de drie, zou ook op nieuwe saneringsmaatregelen zinnen. De klanten geven ondertussen aan dat toeleveranciers nog zwaardere tijden te wachten staan. Zo zei ceo Ola Källenius van Mercedes-Benz donderdag dat hij tot 2027 10% op de productiekosten wil besparen. Daarvoor klopt hij ook aan bij de toeleveranciers. Ondertussen schroeft Källenius de productie terug. De auto-industrie heeft het moeilijk; de concurrentie in China doet pijn, en er dreigen heffingen in de VS. Dat daarbij de omschakeling naar elektrisch grote gevolgen voor de bedrijfstak heeft, is al een tijd duidelijk. De VDA, de koepelorganisatie van de auto-industrie, meldde eind oktober dat tot 2035 140.000 van de 780.000 banen in de sector zullen verdwijnen. De bedrijfstak blijft fors investeren, zei VDA-president Hildegard Müller vorige week in Berlijn. 'Als branche investeren we de komende vier jaar €320 mrd in onderzoek en ontwikkeling plus innovatie, vooral voor elektromobiliteit', zei ze. 'En nog eens €220 mrd gaat er naar de bouw en ombouw van fabrieken.' De auto-industrie blijft gecommitteerd aan klimaatdoelen, zei ze. 'Ook als we voor flexibilisering daarvan zijn, betekent dat niet dat we terug in de tijd willen', verwees ze naar de oproep tot aanpassing van EU-CO2-boetes voor fabrikanten wier modellen nog te veel broeikasgas uitstoten. Maar hoe om te gaan met het banenverlies? De demografische veranderingen in Duitsland zorgen ervoor dat straks elk jaar meer mensen de arbeidsmarkt verlaten dan erbij komen, schetste Müller. Elektromobiliteit zorgt er daarbij voor dat sommige beroepen minder relevant zijn, en andere juist weer meer. In de eerste categorie helpt toenemende pensionering gedwongen ontslagen deels te voorkomen. Maar bij de tweede categorie verscherpt vergrijzing het tekort aan goed geschoold personeel, zegt de VDA-directeur. Dat blijft ook in de toekomst een probleem, aldus Müller. <br><br>In de Duitse industrie is één bedrijfstak die juist groeit, en waar het werkgelegenheidsperspectief er zonnig uitziet: de defensiesector. DekaBank en consultant EY publiceerden vrijdag een notitie over de economische kansen die investeringen in de Europese verdediging bieden. Als de Navo-landen defensie-uitgaven verhogen van 2% van het bruto binnenlands product (bbp) naar 3%, dan komt er jaarlijks €65 mrd aan investeringen bij, stelt de studie.<br><br>Dat zou niet minder dan 660.000 nieuwe banen opleveren. 'Alleen al in Duitsland genereren die investeringen direct 137.000 arbeidsplaatsen', zei directielid Matthias Danne van Deka in een verklaring. Een onderzoek van onderzoeksinstituut IfW geeft nota bene aan dat het verhogen van het Navo-doel van 2% naar 3,5% het bbp jaarlijks 0,9% tot 1,5% extra oplevert. EY-partner Jan Friedrich Kallmorgen onderstreepte vrijdag dat 'verdedigingspolitiek industriepolitiek is'. Want niet alleen defensiebedrijven profiteren van meer militaire uitgaven, 'ook de metaalsector, dienstverleners in de transportsector, de metaalhandel en onderzoeksinstituten', aldus Kallmorgen. Kortom: de Duitse economie profiteert. Dat ziet ook president Marcel Fratzscher van onderzoeksinstituut DIW. Afgelopen dinsdag wees hij bij een gesprek op het 'reusachtige potentieel' van de defensiesector. 'Als je naar de VS kijkt, dan zie je dat 20% van de defensie-uitgaven daar terechtkomt in onderzoek en ontwikkeling', zei Fratzscher, terwijl hij wees op het Amerikaanse overheidsagentschap Darpa, dat onderzoeksgelden voor militaire technologie beheert. 'Dat instituut heeft veel innovatie mogelijk gemaakt, die haar weg naar het bedrijfsleven heeft gevonden.'<br><br>Rheinmetall<br><br>In dit verband vallen de ontwikkelingen bij wapenfabrikant Rheinmetall uit Düsseldorf op. Dat bedrijf is de afgelopen drie jaar niet alleen qua omzet fors gegroeid, ook qua personeelsbestand. 'We hebben in die periode jaarlijks ongeveer zesduizend mensen aangenomen, in totaal dus 18.000 mensen', zegt woordvoerder Oliver Hoffmann. 'Zo'n twee derde daarvan is in Duitsland aan de slag gegaan.' Alleen al bij de productie maar ook bij de IT- en ontwerpafdeling kwamen er volgens hem zo'n tweeduizend nieuwe banen bij. 'Ook voor de komende jaren voorzien we verdere groei.'<br><br>Het concern heeft nu wereldwijd zo'n 31.000 mensen in dienst, van wie ongeveer de helft in Duitsland. 'Wereldwijd willen we dit jaar nog eens vierduizend nieuwe arbeidsplaatsen scheppen.' Opvallend daarbij is dat Rheinmetall gesprekken voert met werknemers van autotoeleverancier Continental van diens vestiging in Gifhorn (Nedersaksen) over een overstap naar het defensiebedrijf. 'Deels hebben we al contracten gesloten, maar het is nog te vroeg om aantallen te noemen', aldus Hoffmann. Media repten eerder van honderd mensen. Er azen meer bedrijven op medewerkers van Continental. Hensoldt, een fabrikant van radarsystemen, zei eind januari interesse te hebben in de overname van personeel van de Continental-vestiging in Wetzlar (Hessen). Die locatie sluit dit jaar. Hensoldt zou zo'n honderd softwareontwikkelaars van Continental in dienst willen nemen.<br><br>Herbewapening<br><br>De personeelshonger van defensiebedrijven blijkt ook in andere bedrijfstakken. Begin februari kondigde de Frans-Duitse tankbouwer KNDS aan dat het een fabriek van Alstom in Görlitz overneemt. Die maakt nu nog wagons voor dubbeldektreinen en trams, maar vanaf 2026 onderdelen voor de Leopard 2-tank en voor het Puma-pantservoertuig.<br><br>In Görlitz verdwijnen bij die overname 120 van de 700 banen, maar dat is maar een van de redenen waarom de regio niet staat te juichen. De lokale afdelingen van de extreemrechtse Freie Sachsen en AfD, alsmede de radicaal-linkse BSW en Die Linke, vinden dat de fabriek in Görlitz zich niet op militaire productie moet toeleggen.  Een demonstratie tegen de overname trok zo'n honderd mensen. Bestuurder Dirk Schulze van vakbond IG Metall toonde zich even goed opgetogen over de deal. KNDS gaat Görlitz nog meer banen opleveren, meende hij. 'Het is zeker zo dat niet iedereen blij is met de ombouw van de fabriek naar de productie van defensietechnologie. Dat kan ik begrijpen. Maar het staat buiten kijf dat wij - in deze tijden - helaas die productie nodig hebben.' Peter Leibinger, president van de Duitse industriekoepel BDI, zei recentelijk bij de veiligheidsconferentie in München dat de Duitse politiek in het licht van de veranderende wereld harder moet werken om de samenleving duidelijk te maken waarom herbewapening nodig is. 'We moeten de maatschappij daarvan overtuigen en de huidige passieve toestemming vervangen door actieve participatie', aldus Leibinger. Hij zei jaloers te kijken naar de VS en Israël, waar nauwe samenwerking van 'de krijgsmacht, economie en onderzoek ook maatschappelijke vooruitgang stimuleert. Dat strategische voordeel moeten we ook ontsluiten voor Duitsland. Hogere defensie-uitgaven geven ons de kans het Duitse innovatie-ecosysteem te versterken, en zeker bij technologie waar we nu niet leidend zijn.'  Trumpf, Leibingers familiebedrijf, geeft daarbij een voorbeeld. De onderneming, als lasermaker een partner van ASML, werkt aan lasers die drones uit de lucht kunnen halen. Dat is een forse koerswijziging. Nog in 2015 legde het bedrijf vast dat het zich niet bezig zal houden met wapenproductie.<br><br>De Duitse auto-industrie staat onder zware druk. Kunnen wapenfabrikanten de sector uit de brand helpen en de groei aanjagen? Ja, zeggen analisten. Maar Duitsland moet dan wel anders gaan denken over herbewapening, stellen kopstukken uit het bedrijfsleven.<br><br>140.000<br><br>Tot 2035 zullen 140.000 van de 780.000 banen in de auto-industrie verdwijnen.<br><br>10%<br><br>Mercedes-Benz zegt tot 2027 10% op de productiekosten te willen besparen.<br><br>3%<br><br>Verhoging defensie-uitgaven naar 3% van bbp zou 660.000 banen kunnen opleveren.<br><br>18.000<br><br>Wapenfabrikant Rheinmetall heeft in de afgelopen drie jaar 18.000 mensen aangenomen.<br><br>"" 'Het is zeker zo dat niet iedereen blij is met de ombouw van de fabriek naar de productie van defensietechnologie'<br><br>Dirk Schulze vakbond IG Metall<br><br>"
Dinsdag 25 Feb 2025,Gefuseerd Vastned boekt verlies door afwaarderingen,"Van onze redacteur<br><br>Amsterdam<br><br>Vastgoedbedrijf Vastned heeft in 2024 €68,6 mln aan netto huuropbrengsten behaald. Onder de streep kwam een operationeel resultaat van €28,8 mln uit de bus, en een nettoverlies van bijna €7 mln door de afboeking op vastgoed en renteswaps, plus de betaling van uitgestelde belastingen.<br><br>Vergeleken met 2023 lagen de netto huuropbrengsten (toen €72 mln) vorig jaar bijna 5% lager. Het operationeel resultaat in 2023 was echter beduidend slechter (€9,2 mln) door steviger afwaarderingen, en het nettoverlies lag fors hoger (-€15,2 mln).<br><br>De totale vastgoedportefeuille bedroeg eind 2024 ruim €1,2 mrd, Nederland heeft daarin het grootste aandeel (36,7%). De 'loan to value' voor het hele bedrijf, ofwel de schuld als percentage van de bezittingen, kwam uit op 42,1%. Vorig jaar werden er 107 nieuwe huurovereenkomsten gesloten. De onderhandelde huurprijzen liggen volgens het bedrijf 7,1% hoger gemiddeld, 'als gevolg van de kwaliteit van de vastgoedportefeuille'. Voor bestaande winkels ('like for like') boekte het bedrijf gemiddeld een 1,4% hogere huur. Spanje is een uitzondering met een min van 13,8%. Dat heeft te maken met de leegstand van een winkelcentrum in Malaga, aldus het bedrijf. Vanaf april 2025 zal deze locatie 'opnieuw bijdragen' aan de inkomsten. In september gingen de aandeelhouders van Vastned Retail en het Belgische dochterbedrijf Vastned Belgium akkoord met de fusie van beide ondernemingen. De onderneming wilde al langer af van de twee entiteiten en twee bijbehorende hoofdkantoren, maar enkele aandeelhouders van Vastned Belgium gingen daar niet mee akkoord. Begin dit jaar heeft de Belgische entiteit de Nederlandse overgenomen. De resultaten over 2024 zijn dan ook 'pro forma', net als die over 2023, want toen waren er nog twee verschillende ondernemingen. Voor 2025 wordt een direct resultaat (dus voor herwaarderingen) van tussen de €1,95 en €2,05 per aandeel verwacht.<br><br>Eind 2024 bedroeg de portefeuille ruim €1,2 mrd, het grootste aandeel daarin is Nederlands<br><br>"
Dinsdag 25 Feb 2025,'Grondstoffendeal VS en Oekraïne is dichtbij',"Van onze redacteur<br><br>Amsterdam<br><br>Oekraïne en de Verenigde Staten zitten dicht bij een akkoord over zeldzame mineralen en grondstoffen, meldt de Oekraïense vicepremier Olha Stefanishyna op X. In ruil voor een 'vrij, soeverein en veilig Oekraïne' zouden de Amerikanen een deel van de grondstoffen van het land in handen krijgen.<br><br>Dat laatste volgt uit een conceptovereenkomst, ingezien door persbureau Bloomberg. Daarin staat ook dat Washington en Kiev een 'duurzame samenwerking' aangaan, en dat de landen die tijdens de oorlog tegen de belangen van Oekraïne in hebben gehandeld niet mogen profiteren van de wederopbouw. Volgens een bron wacht Oekraïne op antwoord van de VS in deze onderhandelingfase. De Oekraïense president Zelensky zei afgelopen week dat Amerikaanse militaire steun deel moet uitmaken van een grondstoffendeal. Hij weigerde vorige week akkoord te gaan met het voorstel om de Amerikanen grondstoffen ter waarde van $500 mrd te geven.  Volgens de president heeft Oe­kraïne lang niet zoveel Amerikaanse hulp in de oorlog tegen Rusland ontvangen en ontbraken ook veiligheidsgaranties. Zelensky schat de bijdrage uit Washington op een kleine $100 mrd.  Vicepremier Stefanishyna meldt op X niettemin dat er sprake is van 'constructieve onderhandelingen', waarin 'bijna alle' details zijn geregeld.<br><br>"
Dinsdag 25 Feb 2025,Het mes erin,"Een bericht in mijn lokale krant: de helft van het extra budget voor minima blijft onaangeroerd. De behoefte is er wel, maar de regelingen zijn niet altijd bekend en complex. Een probleem dat in heel Nederland speelt. In het moeras van maatwerk is een soort 'armoedetaylorisme' ontstaan - armoede, opgeknipt in deelproblemen, zoals beweeg- of menstruatiearmoede met elk een eigen regeling.<br><br>Met als gevolg dat mensen verdwalen in de bureaucratie en ambtenaren zelf niet eens altijd weten wat ze kunnen bieden. Het beleid lijkt bovendien een postcodeloterij, want de verschillen tussen gemeentes zijn enorm. Zo kan een alleenstaande ouder in Amsterdam een toeslag van €85 krijgen, in Amstelveen €673. Het Instituut voor Publieke Economie (IPE) dook in de materie en vond in 21 gemeenten wel 90 verschillende regelingen. Ik durf het nauwelijks te zeggen, maar het armoedebeleid kan wel een klein kettingzaagje gebruiken. Het IPE stelt voor zes regelingen landelijk te maken, vijf bij de gemeente te laten maar wel te harmoniseren en 21 regelingen samen te voegen tot één toelage. Vooruit, wie pakt het op? Zodat hulp geen papieren tijger blijft, maar mensen écht bereikt. <br><br>Anna Dijkman is redacteur van Het Financieele Dagblad.<br><br>"
Dinsdag 25 Feb 2025,Investeerder laat teugels vieren bij houtveredelaar Accsys,"Hoe cru het ook is om te zeggen, de recente natuurbranden in Los Angeles bieden op zakelijk vlak ook kansen. De duizenden woningen die verwoest zijn, zullen opnieuw gebouwd moeten worden. Een van de bedrijven die daar mogelijk van kan profiteren, staat genoteerd aan de Amsterdamse beurs.<br><br>Het gaat om het Brits-Nederlandse Accsys, dat hout met een chemisch proces bewerkt om het zo resistenter te maken tegen houtrot en insecten. Afgelopen najaar opende Accsys een productiefaciliteit in de Amerikaanse staat Tennessee, naast de al langer operationele fabriek in Arnhem. Voor beleggers is Accsys, dat ook een notering in Londen heeft, geen makkelijke rit geweest. Aandeelhouders die vijf jaar geleden instapten zagen 55% van de koers af gaan. In 2021 en het begin van 2022 steeg de koers nog, maar daarna is het bergafwaarts gegaan. Sinds begin dit jaar ging er 14% van de koers af.  De grootste kopzorgen hadden beleggers over een fabriek in het Britse kustplaatsje Hull. Die werd wel gebouwd maar om tal van redenen nooit operationeel, en is vorig jaar helemaal afgeschreven.  Te midden van al die onzekerheid wist het bedrijf in november 2023 toch nog ruim €30 mln op te halen bij beleggers, in nieuw uit te geven aandelen en converteerbare obligaties om de fabriek in de VS af te bouwen. Een derde van dat bedrag werd beschikbaar gesteld door de Nederlandse investeringsmaatschappijen Teslin en De Engh. De eerste is een smallcapbelegger die werd opgericht door Frederik van Beuningen, de tweede is het investeringsvehikel van de familie Van Wettum.  In ruil voor die kapitaalinjectie wilden de twee investeerders wel nauw betrokken blijven bij het toen kwakkelende bedrijf. Ze gingen daarom een relatieovereenkomst aan met Accsys. Het betekende dat ze hun belang van allebei grofweg 15% samenvoegden, gezamenlijk optrokken in stemmingen en samen een commissaris benoemden.  Aan die samenwerking komt nu een eind. Teslin blijft over de schouder van het Accsys-bestuur meekijken, maar De Engh lijkt het niet meer nodig te vinden zo kort op de bal te spelen. De investeerder trok zich gisteren terug uit de overeenkomst met Teslin en Accsys. Maar De Engh verkocht geen enkel aandeel. Het heeft dus nog steeds een kleine 15% in de houtver­edelaar, terwijl het de teugels een beetje laat vieren.  Dat kan als teken opgevat worden dat de investeerder vertrouwen heeft in de onderneming, nu er een nieuw management is en de fabriek in de VS is opgeleverd. Met die fabriek heeft Accsys namelijk niet alleen extra productiecapaciteit, maar kan het ook nog eens zonder zorgen over importheffingen voldoen aan de gigantische vraag naar bouwhout in het land. En in dat land is het hout van Accsys recentelijk getest en goedgekeurd voor gebruik in gebieden die een hoog risico op natuurbranden kennen. In Los Angeles, bijvoorbeeld. <br><br>Dankzij de nieuwe fabriek in de VS kan Accsys er voldoen aan de vraag zonder importheffingen<br><br>Eva Schram is redacteur financiële markten van Het Financieele Dagblad.<br><br>"
Dinsdag 25 Feb 2025,'Just Eat Takeaway benutte in het begin zijn beurspositie goed',"De koers steeg hard aan het begin van de coronapandemie, maar daarna werd het sappelen. Nu heeft Just Eat Takeaway een overnamebod van €4,1 mrd gekregen van investeerder Prosus.<br><br>Rutger Overstegen en Albert Wagenaar<br><br>Amsterdam<br><br>Een droomhuwelijk tussen Just Eat Takeaway (JET) en beleggers is het uiteindelijk niet geworden. Wie bij de beursgang in 2016 instapte en zijn aandeel tot vandaag heeft vastgehouden, verloor 46%. Aanvankelijk boekte de maaltijdbezorger succes bij beleggers, maar de hooggespannen verwachtingen werden niet waargemaakt.<br><br>Gisteren ontving JET een overnamebod van €4,1 mrd van techinvesteerder Prosus. De koers van JET, in Nederland bekend van thuisbezorgd.nl, schoot met meer dan 50% omhoog. Daarmee staat het nog altijd op een fractie van de prijs die het aandeel ooit waard was. 'Er wordt voor Just Eat Takeaway nu in elk geval een hoofdstuk afgesloten, en het is een lang hoofdstuk geweest', zegt portfoliomanager Thibault van Heeswijk van Van Lanschot Kempen. De beurstijd van JET viel uiteen in een tweeluik. Eerst was er groei, succes en geloof. Daarna kwam een periode waarin beleggers zwarte cijfers verlangden en de beurskoers onder druk zetten. Bij de beursintroductie in 2016 was er van die druk nog geen sprake. De boodschap van topman Jitse Groen aan beleggers was duidelijk: 'Wij willen groeien. Dat hebben we altijd zo gedaan.' Die boodschap resoneerde bij beleggers. Zij zien inderdaad toekomstmuziek in Takeaway.com, zoals het bedrijf toen nog heette. De beursgang en de jaren daarop waren een succes. Tussen 2016 en eind 2019 ging de prijs van het aandeel meer dan drie keer over de kop. In 2019 kwam het bedrijf in de AEX-index en bevond het zich tussen de grote namen in het Nederlandse bedrijfsleven als Shell en Unilever. De maaltijdbezorger benutte zijn plek aan de beurs goed. Kapitaal van de beursgang ging deels naar reclame in Duitsland, waar een felle strijd om marktaandeel woedde. Daarna gebruikte het bedrijf de beurs om overnames te doen. In 2018 kocht het de Duitse activiteiten van concurrent Delivery Hero in, deels met aandelen. Een jaar later haalde het de Britse branchegenoot Just Eat binnen, ook met aandelen. 'Dat is precies zoals een groeibedrijf de beurs moet gebruiken', zegt ING-analist Marc Hesselink. 'Goede acquisities, waar de aandeelhouders ook van mee hebben geprofiteerd. Toen hebben ze echt voordeel van hun beursnotering gehad.' Toen kwam de coronapandemie. De wereld ging in lockdown. Restaurants en cafés sloten. Voor het bedrijf van Groen leek het een opsteker. 'We gaan er niet over liegen', zei de topman destijds. 'Voor ons is het voordelig dat mensen verplicht thuis moeten blijven.' Dat zagen ook beleggers. Het aandeel steeg in het najaar naar een recordkoers van bijna €110 per aandeel. De beurswaarde bedroeg op het toppunt meer dan €17 mrd. Toch was de pandemie niet de zegen die ze in eerste instantie leek. 'Het maakte een normaal voorspelbaar groeibedrijf opeens ingewikkeld', zegt Hesselink. Met de pandemie voelde JET de noodzaak om zijn positie te gebruiken om te wedijveren met andere bezorgdiensten, waaronder nieuwe concurrenten als flitsbezorgers. 'Met de kennis van nu hebben ze toen te veel geïnvesteerd', zegt Hesselink. 'Neem bijvoorbeeld de overname van het Amerikaanse Grubhub, dat zich in de jaren erna ontpopte tot het grootste probleemdossier van het bedrijf.' De verwachting onder het bestuur en volgers van het bedrijf was dat de coronaklandizie een blijvertje is. Dat bleek niet helemaal het geval. Na de pandemie ging het bedrijf beleggers tegenvallen. Ondertussen liepen rentes op, waardoor aandeelhouders steeds luider riepen om zwarte cijfers. In ruim een jaar tijd verloor het aandeel meer dan 80% van zijn waarde. In 2022 zakte het terug naar de Midkap-index. Het maakte beleggen in het bedrijf 'als een zwanenzang', vindt Albert Jellema van ProBeleggen. 'Het is gewoon een complete mislukking. Een extreem slechte belegging.' De marktwaarde is weliswaar hoger dan ten tijde van de beursgang, maar dat komt vooral doordat er nieuwe aandelen zijn uitgegeven, zegt Jellema. Dat Just Eat Takeaway uiteindelijk zou worden overgenomen, is volgens Jellema geen verrassing. 'Maar het prijskaartje dat eraan hangt, is waardeloos.' De €20,30 die nu geboden wordt lijkt op een enorme premie, maar dat is het niet volgens Jellema. Hij wijst daarbij naar de veel hogere waarderingen van Europese en Amerikaanse concurrenten. Portfoliomanager Van Heeswijk is minder negatief. 'Geen knock-out bod, maar wel een prima overnameprijs', zegt hij. 'Veel mensen hadden waarschijnlijk op meer gehoopt, maar de publieke markt moet dan ook zichzelf in de ogen kijken.'<br><br>Wie bij de beursgang in 2016 instapte en zijn aandeel tot nu heeft vastgehouden, verloor 46%<br><br>"
Dinsdag 25 Feb 2025,"Laat huurwet ongemoeid, zeggen grote beleggers en ontwikkelaars | Vervolg pag 1","Aanpassing van nieuwe wet zou nieuwbouw huurwoningen helemaal stilleggen<br><br>Bas Knoop en Erik van Rein<br><br>Amsterdam<br><br>Grote vastgoedbeleggers en projectontwikkelaars waarschuwen woonminister Mona Keijzer de net ingevoerde huurwet niet aan te passen. Ondanks de vrees dat de wet niet zorgt voor genoeg nieuwe middenhuurwoningen, zou het nu ingrijpend veranderen of zelfs schrappen van de wet volgens de investeerders leiden tot grote onzekerheid onder private investeerders. <br><br>Het wijzigen van de wet, die de prijzen van middenhuurwoningen begrenst, zou de nieuwbouw van huurwoningen helemaal stilleggen doordat er dan weer voor langere tijd onduidelijkheid ontstaat, stellen de brancheverenigingen voor institutionele vastgoedbeleggers (IVBN) en projectontwikkelaars (Neprom). 'Er is terecht veel kritiek op de huurwet', zegt Ronald Huikeshoven, directievoorzitter bij ontwikkelaar AM en voorman van Neprom. 'Maar als je er nu weer aan gaat sleutelen, ontstaat er opnieuw heel lang onduidelijkheid. Dat schrikt investeerders af en remt de bouw van huurwoningen. Zij willen sommetjes kunnen maken.' Keijzer liet de afgelopen weken, onder meer via De Telegraaf, doorschemeren dat zij mogelijk in actie komt als verhuurders hun huurwoningen op grote schaal blijven verkopen en het aanbod middenhuurwoningen opdroogt. 'Als dat zo is, dan moet ik wat. Absoluut', zei de minister tegenover de krant. Donderdag worden de nieuwste cijfers van het Kadaster over het woningbezit van private investeerders gepubliceerd.  Om de komende jaren te zorgen voor de bouw van voldoende huurwoningen kan het kabinet volgens de investeerders beter de btw van 21% op nieuwbouw verlagen of de overdrachtsbelasting (ovb) verder terugschroeven naar 6%. Die ovb staat nu op 10,4% en gaat volgend jaar omlaag naar 8%. Vastgoed Belang, de belangenbehartiger van particuliere vastgoedbeleggers, blijft onverminderd kritisch en zou 'het liefst zien dat de wet geschrapt wordt'. 'Maar vanuit democratisch oogpunt is het ook niet goed om een wet die net is ingevoerd weer in de prullenmand te gooien', zegt voorzitter Niek Verra. Hij pleit wel voor 'serieuze aanpassingen', zoals het verhogen van de huurprijs in de middenhuur met maximaal 20%. Eerder bleek uit cijfers van het Kadaster dat vooral kleinere particuliere beleggers hun huurwoningen afstoten aan mensen die er zelf gaan wonen. Ondanks deze 'uitpondgolf' bleef de balans op de huurmarkt tot nu toe nagenoeg intact, doordat grote beleggers en ontwikkelaars blijven bijbouwen. De Wet betaalbare huur komt uit de koker van Keijzers voorganger Hugo de Jonge en trad op 1 juli vorig jaar in werking. Keijzer zelf stemde als Tweede Kamerlid tegen de wet. Sindsdien mogen verhuurders voor honderdduizenden woningen die op basis van onder andere grootte, energielabel en locatie in het nieuwe gereguleerde middensegment vallen, nog maximaal €900 tot €1185 huur per maand rekenen aan nieuwe huurders. Voor nieuwbouw geldt een opslag van ongeveer€100. De Jonge wilde hiermee huren betaalbaarder maken, maar volgens vastgoedbeleggers wordt verhuren juist hierdoor onrendabel. Nieuwbouwprojecten zouden niet van de grond komen en beleggers zouden huurhuizen verkopen, in jargon uitponden. Dat komt ook door de sinds vorig jaar hogere vermogensbelasting die particuliere vastgoedbeleggers betalen. De huursector zou zo juist krimpen.<br><br>'Als je nu weer gaat sleutelen aan de wet, schrikt dat investeerders af. Zij willen sommetjes kunnen maken'<br><br>beeld: getty images/fd studio<br><br>Woonminster Keijzer dreigt in te grijpen als huurwoningen op grote schaal verkocht blijven worden<br><br>Vervolg op pagina 3<br><br>Vervolg van pagina 1<br><br>Die kritiek klinkt nog steeds.Maar uit een rondgang blijkt dat alleen ASR Real Estate openlijk pleit voor afschaffing van de wet. 'De huurwet werkt contraproductief', zegt ceo Dick Gort. 'Kleine beleggers zijn massaal aan het uitponden en voor grote beleggers en ontwikkelaars zijn nieuwbouwprojecten moeilijk rond te rekenen. In sommige projecten wordt huur noodgedwongen omgezet in koop, omdat het project anders financieel niet uit kan.' Andere beleggers, zoals Vesteda en Greystar, pleiten voor behoud van de huurwet. Volgens Mark Kuijpers, managing director Nederland bij het Amerikaanse Greystar, valt de impact van de huurwet op grote beleggers mee. Wel is het voor grote beleggers 'steeds vaker een huzarenstukje' om een nieuwbouwproject van de grond te krijgen. 'Je kunt echt wel middenhuur bouwen, maar in sommige projecten heb je 40%-50% vrije huur nodig om de boel sluitend te krijgen, bijvoorbeeld door de hoge grondprijs of moeilijke bouwlocatie. Met de huidige wetgeving is dat lastig.' Om 'dagkoersen in het kabinetsbeleid' te voorkomen, ligt volgens Kuijpers en Huikeshoven van AM 'de oplossing veel meer op het ministerie van Financiën' dan op het woonministerie. Dat geluid krijgt ook IVBN-directeur Judith Norbart te horen van leden. 'De doelen van de wet hebben wij altijd gesteund, maar wel onder de voorwaarde dat het fiscale klimaat stimulerend is. Dat is nog steeds niet het geval. Vooral buitenlandse investeerders haken daardoor af op de Nederlandse huurmarkt.' Uit onderzoek van vastgoedadviseur Capital Value en onderzoeksbureau ABF bleek onlangs dat vorig jaar 2% van de investeringen in nieuwbouw uit het buitenland kwam. 'Fiscale knelpunten' zoals de overdrachtsbelasting, zouden volgens de onderzoekers de belangrijkste reden zijn voor dit lage investeringsbedrag. Buitenlands kapitaal is hard nodig om alle bouwdoelen te halen, stelt Astrid Schlüter, ceo bij Vesteda, de grootste institutionele vastgoedbelegger met 28.000 woningen. Zij pleit daarom voor een tienjarenplan voor de Nederlandse woningmarkt. 'Er moet nu gewoon rust aan het front komen.'<br><br>"
Dinsdag 25 Feb 2025,"Merz wil snel een coalitie, maar stuit op financiële muur | Merz wil snel een coalitie, maarzit nu al klem","Lijsttrekker Friedrich Merz treedt aan als bondskanselier. De voorman van de CDU/CSU, die zondag de Duitse verkiezingen heeft gewonnen, wil snel een coalitie vormen. Maar of er snel een deal zal zijn, valt te bezien. Zo wil Merz korten op de sociale zekerheid, terwijl de SPD daar geen voorstander van is. Ook een probleem is de 'schuldenrem'. De CDU heeft daar steevast voor gepleit, maar is tegelijkertijd voor hogere defensie-uitgaven.<br><br>Pagina 6<br><br>De CDU/CSU van Friedrich Merz won zondag de Duitse verkiezingen. Maar razendsnel een coalitieakkoord bereiken met de zwaar aangeslagen SPD, zoals Merz hoopt, lijkt onhaalbaar. Daarbij moet de beoogde bondskanselier dringend op zoek naar geld.<br><br>Han Dirk Hekking<br><br>Frankfurt<br><br>Zo'n €96,7 mrd. Dat is het bedrag dat de Duitse staat jaarlijks minder aan belastinginkomsten binnenkrijgt als de CDU/CSU haar verkiezingsprogramma zou uitvoeren. Het cijfer staat in een analyse van onderzoeksinstituut Ifo. De analisten werpen daarbij allen dezelfde vraag op: waar moet dat geld vandaan komen?<br><br>Het Ifo neemt al een diplomatiek voorschot op een antwoord: dat 'kostbare maatregelen na de verkiezingen bij de coalitieonderhandelingen in een totaalpakket terechtkomen, lijkt onwaarschijnlijk'. De Ifo-onderzoekers concluderen nuchter dat de politieke partijen punten uit hun verkiezingsprogramma 'als ruilmiddel inzetten bij de onderhandelingen'.  Problematisch is de onhaalbaarheid van de beloftes wel. Afgezien van de christendemocratische ambitie om de belastingen te verlagen weet CDU-chef Friedrich Merz dat Duitsland (en de EU) fors moet investeren in defensie. 'Het lot van de Europeanen laat de Amerikanen, en zeker deze regering, koud', zei Merz zondagavond, met het oog op de Amerikaans-Russische toenadering. De ruilhandel met zijn beoogde coalitiepartner SPD ligt inhoudelijk al lastig. Merz wil fors korten op de sociale zekerheid, de SPD is daar niet enthousiast over. CDU/CSU wil een harder asiel- en immigratiebeleid, de SPD ook, maar voorziet juridische en praktische problemen. Maar financieel ligt er dus ook een reusachtig probleem op tafel. En hier klemt dat de CDU/CSU fan is van de Schuldenbremse, de in de grondwet vastgelegde rem op schulden die slechts een miniem begrotingstekort toestaat. De Schuldenbremse werpt daarmee een schaduw over Merz' ambitie om te investeren in defensie. De grondwet is weliswaar aan te passen met de steun van tweederde van het parlement. Maar in de nieuwe Bondsdag is die er niet. AfD en Die Linke, die beide kritisch zijn over meer defensie-uitgaven en militaire steun aan Oekraïne, beschikken straks met hun 216 zetels over een blokkerende minderheid. Vandaar dat er gisteren een debat begon over hoe Friedrich Merz de rem op schulden kan afzwakken. Een intrigerende optie: in de huidige Bondsdag, die nog dertig dagen in functie is, is mogelijk wél een meerderheid voor een slappere schuldenrem. De Groenen zouden dat steunen, zei hun vertrekkend leider Robert Habeck gisteren. De Duitse grondwet sluit deze route niet uit, zegt hoofdeconoom Carsten Brzeski van ING Duitsland. Maar nog snel over de kwestie stemmen, zou 'vals spel zijn', denkt hij, en de actie zou mogelijk 'de AfD in de kaart spelen'. 'Die partij zal zich erover opwinden. De vraag is dan of de publieke opinie dat ook zal doen.' Brzeski beschouwt de constructie dan ook niet als realistisch. 'Ik kan me ook niet voorstellen dat er binnen dertig dagen een coalitieakkoord ligt.' Politicoloog Stefan Marschall van de Heinrich Heine-Universiteit in Düsseldorf wijst erop dat 'de Bondsdag nog kan handelen'. 'Dus de schuldenrem nog aanpassen is juridisch mogelijk. Maar of het politiek opportuun is, is een andere vraag. En of het recht doet aan het verkiezingsresultaat eveneens.' Hij kan zich voorstellen dat Merz en SPD met Die Linke een overeenkomst bereiken over het versoepelen van de rem op schulden of het instellen een speciaal investeringsfonds, 'maar dan moet voor Die Linke duidelijk zijn voor welke doelen de extra uitgaven bedoeld zijn'.  Het verkiezingsprogramma van Die Linke schetst het dilemma aardig: 'De schuldenrem en de defensiebegroting moeten omlaag, zodat we vandaag en morgen in onderwijs, bruggen, bus en spoor kunnen investeren', vermeldt het programma.  Op onderhandelingen tussen CDU/CSU en Die Linke rust sowieso nog een hypotheek, zegt Brzeski. Immers, de christendemocraten legden ooit principieel vast dat ze geen zaken zouden doen met Die Linke - die partij is erfgenaam van de communistische SED uit de DDR.  Bekende economen zoals Jens Südekum vinden dat de CDU/CSU zich financieel in de hoek heeft geschilderd door vorig jaar een debat over hervorming van de rem op schulden - 'het eeuwige drama', zoals hij het noemt - of het instellen van een nieuw investeringsfonds van de hand te wijzen. Marcel Fratzscher, president van onderzoeksinstituut DIW, hamerde er gisteren in een commentaar op dat de regering 'hoge prioriteit moet geven aan een investeringsoffensief voor enerzijds infrastructuur, innovatie en onderwijs, en anderzijds voor defensie. Ze moet een dogmatische strijd daarover vermijden en investeringen pragmatisch financieren via speciale investeringsfondsen.' Fratzscher pleitte voor realisme. 'Een zinvolle hervorming van de schuldenrem zou weleens onmogelijk kunnen zijn.'  Econoom Holger Schmieding van Berenberg Bank noemde eerder een andere optie: het tijdelijk uitzetten van de rem op schulden wegens een noodsituatie. Een simpele meerderheid van de Bondsdag is daarvoor genoeg. De bondskanseliers Merkel en Scholz zetten de Schuldenbremseal eens uit, vanwege de coronacrisis, daarna vanwege de Russische aanval op Oekraïne. Jens Südekum gelooft evenwel niet dat deze route in de huidige situatie 'standhoudt bij het grondwettelijk hof in Karlsruhe. De noodoptie is bedoeld voor natuurrampen, als er dingen gebeuren die boven de macht van de staat gaan.' De veranderende houding van de VS jegens Europa is daarop niet van toepassing. Nog snel de rem op schulden aanpassen voor de nieuwe Bondsdag aantreedt, beschouwt Südekum als ondemocratisch. 'Karlsruhe zou het ook afwijzen. De enige zuivere oplossing is dat Frie­drich Merz met Die Linke om de tafel gaat.'  Mogelijk zal het hof in Karlsruhe zich op korte termijn over een andere kwestie moeten buigen: de radicaal-linkse BSW, die zo'n 13.500 stemmen miste om de Bondsdag te halen, overweegt naar het grondwettelijk hof te stappen om de verkiezingsuitslag aan te vechten. Theoretisch zou het hof nog kunnen ingrijpen. Tot die tijd gaat de aandacht uit naar de schuldenrem en de coalitievorming. Snel een akkoord tussen CDU/CSU en SPD bereiken 'zal niet eenvoudig zijn', zegt Stefan Marschall. 'De partijen zijn uit elkaar gegroeid. De CDU is niet meer de CDU van Angela Merkel, de partij is naar rechts gegaan.' Carsten Brzeski ziet 'maximaal aanmodderen met weinig resultaten' als risico. Dan blijft de nieuwe regering steken in beloftes en blijven hervormingen uit. De ontevredenheid blijft dan wel, wat tot verdere groei van AfD kan leiden.   Friedrich Merz zei zondag vastbesloten te zijn dat te voorkomen. Hij hamerde er in de finale van de campagne op dat Duitsland eindelijk weer een regering moet krijgen 'die kan handelen'. Vooralsnog is het devies echter onderhandelen.<br><br>'Ruilhandel' met de beoogde coalitie-partner SPD is lastig, want Merz wil korten op sociale zekerheid<br><br>Groot probleem: Merz wil meer geld voor defensie, maar CDU/CSU is ook fan van de 'schuldenrem'<br><br>"
Dinsdag 25 Feb 2025,'Microsoft annuleert deel plannen voor dataruimte',"Arend Clahsen<br><br>Amsterdam<br><br>Microsoft reduceert een aanzienlijke hoeveelheid toekomstige datacentercapaciteit in de Verenigde Staten. Dit meldt persbureau Bloomberg op basis van een publicatie van de Amerikaanse investeringsbank TD Cowen.<br><br>Volgens TD Cowen kan deze stap aantonen dat men zich afvraagt of de huidige AI-computerbouw niet te ambitieus is voor de toekomstige vraag. Microsoft is de grootste investeerder in OpenAI en zou leasecontracten ter waarde van enkele honderden megawatts aan datacentercapaciteit hebben afgezegd. TD Cowen meldt dit op basis van controle en navraag bij partijen in de toeleveringsketen. Het techconcern zou daarbij zijn gestopt met het omzetten van intentieverklaringen in formele leasecontracten, stelt de investeringsbank. Dat is eenzelfde tactiek die Meta eerder gebruikte om de kapitaalinvesteringen terug te schroeven. Verder zou Microsoft een gedeelte van zijn voorgenomen buitenlandse investeringen verschuiven naar de VS. 'Dat wijst op substantiële vertragingen bij het aangaan van internationale leasecontracten', aldus TD Cowen. Als Microsoft de investeringen vertraagt en minder uitgeeft aan de bouw van nieuwe datacenters, kan dat een teken zijn dat een van de voortrekkers van AI voorzichtiger wordt over de te verwachten vraag. Eerder meldde de techreus dit boekjaar $80 mrd uit te geven aan datacenters. In januari zei ceo Satya Nadella nog dat Microsoft moet blijven investeren om te voldoen. Microsoft heeft gisteren laten weten dat het vasthoudt aan de uitgaven voor dit boekjaar (dat in juni afloopt) en geeft geen commentaar op de publicatie van TD Cowen.<br><br>Pagina 30: overzicht<br><br>"
Dinsdag 25 Feb 2025,PostNL voorspelt dat de winst dit jaar op peil blijft | PostNL denkt winst dit jaar op peil te kunnen houden,"Pakketmarkt ondergaat strategische aanpassing<br><br>PostNL verwacht dat de winst over heel 2025 op het niveau van 2024 zal uitkomen. Ook zegt het bedrijf ernaar te streven om over het lopende boekjaar dividend te kunnen uitkeren, al benadrukt het bestuur dat dit afhangt van de 'resultaatverbetering' en de toekomst van de postbezorging. Een maand geleden kwam het bedrijf vervroegd naar buiten met de resultaten over het afgelopen jaar, omdat deze veel lager uitkwamen dan eerder was voorspeld.<br><br>Pagina 20<br><br>Postbezorging blijft een zorgenkind, steun afgewezen<br><br>Martijn Pols<br><br>Amsterdam<br><br>PostNL verwacht dat de winst over heel 2025 op het niveau van 2024 zal uitkomen. Ook zegt het postbedrijf ernaar te streven om over het lopende boekjaar dividend te kunnen uitkeren, al benadrukt het bestuur dat dit afhangt van de 'resultaatverbetering' en de toekomst van de postbezorging. <br><br>Dat maakte het postbedrijf gisteren bekend. Een maand geleden kwam het al vervroegd naar buiten met de resultaten over 2024, omdat deze veel lager uitkwamen dan voorspeld. Het bedrijfsresultaat kwam uit op €53 mln, ruim lager dan de voorspelde €80 mln. Zowel bij post als bij de pakketbezorging vielen de resultaten terug, onder meer door hogere kosten.  Beleggers reageerden met enige opluchting, de koers van het aandeel stond de hele dag op een winst van ruim 4%. Vrijdag bleek dat PostNL een verzoek om staatssteun heeft ingediend, waarin het vraagt om €68 mln om de komende twee jaar de wettelijke taak voor particuliere post uit te kunnen voeren. Dat werd vrijwel direct afgewezen door het ministerie van Economische Zaken, waar het verzoek was ingediend. Dat vond het veel te vroeg, en wil onder meer wachten op uitkomsten van onderzoeken van toezichthouder ACM naar de postmarkt. Die worden in april verwacht.  Gisteren stelde vertrekkend topvrouw Herna Verhagen desondanks over de aanvraag 'in constructief overleg te zijn' met de minister. Volgens haar is het uitgangspunt dat commerciële bedrijven geen verlies hoeven te lijden op de uitvoering van deze wettelijke taak, zoals minister Beljaarts vrijdag ook aangaf. 'Wij hebben een goed onderbouwd verzoek gedaan, het ministerie zal dat in behandeling nemen en dat kun je niet in één dag afwijzen. Wij wachten op het formele besluit van het ministerie', aldus Verhagen PostNL spreekt zelf overigens niet van staatssteun, maar benadrukt dat het in de wet is geregeld dat er een bijdrage aan de kosten kan worden gegeven bij de uitvoering van de wettelijke taak. Volgens het bedrijf is dat nodig omdat alle mogelijkheden die het zelf heeft om de resultaten op peil te houden nu zijn uitgeput. Overigens zal een bijdrage pas achteraf worden vastgesteld, en zit de financiële bijdrage van de overheid nergens in de voorspellingen van PostNL verwerkt. Verhagen benadrukte geen extra reorganisaties van plan te zijn, anders dan de normale jaarlijkse kostenbesparingen van circa €40 mln, die ze ook in 2025 wil doorvoeren. In 2024 is dat onder meer gelukt door brievenbussen overdag te gaan legen en vacatures niet in te vullen waar de postvolumes sterk daalden. Om de resultaten bij de pakketbezorging te verbeteren zegt PostNL de strategie te gaan aanpassen. Zo voorziet het een lagere groei van het aantal pakketten in 2025, maar dat zal voor een nog groter deel van grotere klanten afkomstig zijn. Toch zegt het bedrijf meer over te willen houden per klant. In 2024 bleken consumenten steeds vaker voor grotere webwinkels te kiezen, in zowel Nederland als in het buitenland. Dat betekende voor PostNL grote druk op de winstmarges, omdat ze bij deze winkels minder per pakketje verdienen. In 2024 kwam 60% van de omzet van de grootste twintig klanten.  Volgens cfo en aankomend topman Pim Berendsen groeit de pakketmarkt nog steeds, maar is hij zelf met een voorspelde volumegroei van 1% à 2% terughoudend, want de hele markt groeit met circa 5%. 'We houden er rekening mee dat we, in gesprek met onze grote klanten, iets verliezen.' Hij kondigt aan met de grote klanten in gesprek te gaan, over het beter gebruik van de automaat, het spreiden van de pieken en het prijsbeleid. 'Het is een verantwoordelijkheid voor de hele keten in de e-commerce dat we een goed netwerk houden, dat ook duurzaam is.' De prijs die PostNL per pakketje krijgt, gaat omhoog in 2025, zegt Berendsen, zonder een specifiek percentage te noemen.  PostNL zegt ook verder te gaan investeren, onder meer in het bedrijfsonderdeel dat diensten in de e-commerce verleent, Spring genaamd. Ook in België zegt het bedrijf te willen uitbreiden, daar groeide de pakketbezorging in omvang, in 2024 met 18% .  PostNL kondigde bovendien gisteren aan het aantal pakketautomaten dit jaar met 50% uit te breiden, wat neerkomt op ongeveer 550 extra kluizen ten opzichte van bijna 1100 die PostNL nu al heeft staan, voornamelijk in winkels. Het aantal pakketjes dat daar is bezorgd, verdubbelde vrijwel in 2024 en klanten waarderen deze manier van bezorgen, aldus het postbedrijf. De automaten zijn efficiënt, omdat pakketjes vrijwel altijd direct juist zijn bezorgd en niet meer teruggestuurd worden.<br><br>PostNL voorziet een lagere groei van het aantal pakketten, maar wil per klant een hogere marge<br><br>"
Dinsdag 25 Feb 2025,Powell zijn laatste jaar draait vooral om de relatie met Trump,"Explosie aan beursgangen<br><br>Trump botvierde zijn kritiek op de stand van de economie de afgelopen jaren niet alleen op Joe Biden. Ook de Fed-voorzitter Jerome Powell moest het regelmatig ontgelden. Een conflict zou voor beroering op de financiële markten kunnen zorgen.<br><br>Centralebankpresidenten zijn zelden kort van stof, en lijken soms simpelweg plezier te hebben in het zo cryptisch formuleren dat toehoorders nauwelijks een idee hebben wat er nu eigenlijk gezegd is. Jerome Powell is anders: hij is over het algemeen wat duidelijker in zijn bewoording dan veel van zijn collega-bankbestuurders.<br><br>Toch was de klare taal die Powell sprak bij een persconferentie twee dagen na de presidentsverkiezingen ook voor zijn doen uitzonderlijk. 'Er zijn adviseurs van Trump die hebben gesuggereerd dat u zou moeten aftreden', vroeg een journalist daar. 'Als hij u vraagt te vertrekken, zou u dan weggaan?' Powell leek niet te hoeven nadenken over het antwoord, dat ook maar één woord telde: 'Nee.' De vervolgvraag: 'U denkt dat, juridisch gezien, u niet hoeft te vertrekken?' Het antwoord, zonder maar een spier te vertrekken, is hetzelfde: 'Nee.' Volgende vraag. De dubbele 'nee' van Powell kan gezien worden als ouverture bij de tweede periode waarin hij en Trump tot elkaar veroordeeld zijn. Trump wees Powell tijdens zijn eerste ambtstermijn aan als voorzitter van de Federal Reserve, als opvolger van Janet Yellen. Volgens Trump was de ervaring die zijn partijgenoot opdeed op Wall Street - 'de echte wereld', volgens de president - een groot voordeel. De in Washington D.C. opgegroeide Powell was advocaat, zakenbankier en private-equityinvesteerder, onder meer als partner bij Carlyle. Hij had een klein beetje bestuurlijke ervaring: begin jaren negentig diende hij twee jaar als onderminister op het ministerie van financiën. De president raakte al snel zwaar gefrustreerd over Powell, die duidelijk niet het gevoel had dat hij in ruil voor die benoeming onbegrensde loyaliteit verschuldigd was aan de president. Dat begon al bij de eerste vergadering die Powell voorzat, toen het Fed-bestuur besloot de rente te verhogen, tegen de wens van de president in. Trumps onvrede kwam tot een kookpunt toen hij in 2019 het gevoel kreeg dat Powell hem tijdens een persconferentie tegensprak. De Fed-voorzitter legde uit dat de Federal Reserve niet in staat zou zijn om de nadelige gevolgen tegen te gaan van het handelsbeleid van het Witte Huis, dat toen dreigde met hoge invoerheffingen voor China. Trump reageerde via Twitter woedend: 'Ik vraag me nu vooral af: wie is er een grotere vijand, Jay Powell of voorzitter Xi?'<br><br>Een jaar later maakte de coronapandemie een einde aan de tijd van ruziemaken. De Federal Reserve wist de grote paniek op de financiële markten te temperen door obligaties op te kopen en de rente tot vrijwel nul te laten zakken. Een keerzijde was er ook: de ultralage rentes zorgden voor een explosie aan beursgangen, onder meer met exotische producten als spacs. De waarderingen van start-ups en verlieslatende techbedrijven explodeerden, terwijl cryptovaluta's recordstanden bereikten.<br><br>Het rentebeleid, samen met compleet verstoorde toeleveringsketens, zorgde ook buiten de financiële markten voor razendsnel stijgende prijzen. De consumentenprijzen stegen met meer dan 8%, een sinds de jaren tachtig niet meer gezien percentage. Het duurde even voordat de Fed ingreep, maar toen dat gebeurde, ging het hard: de beleidsrente ging van 0,25% naar 5,5% in iets meer dan een jaar tijd. Het grote huzarenstuk voor Powell, inmiddels herbenoemd door Joe Biden, was het weer afbouwen van die hoge beleidsrente. Zou de Fed dat te snel doen, dan zou de inflatie weer op kunnen lopen. Tegelijkertijd zou het te langzaam verlagen voor een recessie kunnen zorgen, wat volgens de voorspellingen van vrijwel alle economen onontkoombaar was. Toch werd de verwachting van een harde landing keer op keer uitgesteld, en is de Amerikaanse economie nog geen moment echt in de buurt van krimp gekomen. Dat alles heeft Trump zijn mening over de centralebankpresident niet doen bijstellen, zo werd afgelopen januari duidelijk, toen Trump via een videoverbinding sprak op de bijeenkomst van het World Economic Forum in Davos. 'Ik begrijp veel meer van rentes dan de Fed, en ik denk dat ik het in ieder geval beter weet dan degene die hoofdverantwoordelijk is voor de rentebesluiten', zei Trump. 'Als ik het er niet mee eens ben, dan zal ik dat laten weten.' Trump zei daarbij ook te verwachten dat Powell naar hem zou luisteren als hij opmerkingen zou hebben over het rentebeleid. De Fed-vergadering van eind januari maakt meteen duidelijk dat Powell er niet zo in staat. De Fed besloot, tegen de zin van de president in, de rente gelijk te houden. Het leverde direct boze berichten op van Trump, die op Truth Social stelde dat er helemaal geen inflatieprobleem zou zijn geweest als de Fed zich niet zou bezighouden met klimaatverandering en diversiteitsbeleid.<br><br>geen kik<br><br>De voorzitter werd vorige week in het Congres ondervraagd over het beleid van zijn Federal Reserve. Democraten probeerden hem pikante uitspraken te ontlokken over de invoer­heffingen die Trump wil doorvoeren. Powell gaf geen kik. 'Ons beleid is veel beter, en we houden de inflatie veel lager, als we gewoon ons werk doen en ons niet met politiek bemoeien, geen poging doen om een partij te bevoordelen of pijn te doen, maar ons gewoon richten op de data.'<br><br>Powells termijn als Fed-voorzitter loopt in mei van volgend jaar af, waarna zijn termijn in het bestuur nog twee jaar loopt. Wie er dan aan het hoofd komt te staan, is nog onduidelijk, al suggereerde Elon Musk de libertaire Rand Paul te benoemen. Powell: 'Ik zal zeker mijn termijn als voorzitter van de Federal Reserve uitdienen. Dat is echt alles wat ik heb besloten en waar ik aan denk.'<br><br>"" 'Ik denk dat ik meer weet over rentes dan degene die verantwoordelijk is voor de rentebesluiten'<br><br>Donald Trump president van de VS<br><br>"" 'Ons beleid is veel beter als we ons niet met de politiek bemoeien en ons gewoon richten op data'<br><br>Jerome Powell president van de Federal Reserve<br><br>Cv<br><br>1953 Geboren op 4 februari in Washington D.C.<br><br>"
Dinsdag 25 Feb 2025,Prosus-ceo over bod op Just Eat Takeaway: 'Samen creëren we een wereldwijde leider',"Jan Braaksma<br><br>Amsterdam<br><br>Jitse Groen verkoopt de maaltijdbezorger die hij 25 jaar geleden heeft opgericht. Het bestuur van Just Eat Takeaway heeft gisteren een bod van €4,1 mrd geaccepteerd van Prosus, een in Amsterdam gevestigde investeerder met Zuid-Afrikaanse roots. Just Eat Takeaway kan onder de vleugels van Prosus harder vooruit, denken Groen en Prosus-ceo Fabricio Bloisi.<br><br>Waarom heeft Prosus een bod gedaan op Just Eat Takeaway?<br><br>Bloisi: 'Just Eat Takeaway is in Amsterdam gevestigd, net als wij. Het bedrijf is een pionier in de maaltijdbezorging, die aan het winnen is in veel markten door heel Europa.'<br><br>'Dus ze hebben een heel goede basis. Samen kunnen we een wereldwijde leider creëren. Het is ons doel meer te investeren in groei. Niet alleen geld, maar ook kennis. We hebben met Prosus activiteiten over de hele wereld, zoals iFood in Brazilië.' 'We geloven echt dat er in ­Europa een goede kans is om te investeren en innoveren. Europa verkeert momenteel ook in een gemoedstoestand waarbij dat noodzakelijk is.'<br><br>Uw bod van €20,30 per aandeel is hoger dan de beurskoers van Just Eat Takeaway jarenlang geweest is. Wat ziet u wat de markt niet ziet?<br><br>Bloisi: 'We geloven dat dit een eerlijke prijs is, als je naar de verwachte kasstromen kijkt. Just Eat Takeaway verwacht dit jaar een aangepast bedrijfsresultaat (ebitda) van €360 mln te boeken, en dat is na extra investeringen. We willen het bedrijf veel harder laten groeien dan nu.'<br><br>Heeft u voorbeelden van investeringen die eerder niet mogelijk waren, maar onder de nieuwe eigenaar wel?<br><br>Groen: 'Je moet eigenlijk een stap terugzetten naar vorig jaar. Toen moesten we Grubhub verkopen, omdat de fee caps (maximumtarieven op maaltijdbezorging in de VS, red.) er nog steeds waren. Die zijn niet legaal, maar we konden niet gaan wachten tot ze zouden verdwijnen. We hebben het bedrijf opgeruimd.'<br><br>'Verder hebben we sterke, groeiende en winstgevende posities in Europa. En dat terwijl Europa stagneert: de Nederlandse economie groeit met 1%, die van Duitsland krimpt, het Verenigd Koninkrijk heeft het lastig. We doen het als bedrijf dus oké, maar dat is niet onze ambitie. Je kunt het ook omdraaien: de Europese economie groeit niet, omdat bedrijven niet groeien. Het is aan ons dat te veranderen. We gaan dit jaar €150 mln extra investeren, vooral in het Verenigd Koninkrijk en Duitsland.'<br><br>U roept al jarenlang dat het belangrijk is financieel solide te zijn. Neemt u daar nu afscheid van?<br><br>Groen: 'Nee, helemaal niet. Kijk maar naar de cijfers die we vandaag naar buiten hebben gebracht. Je moet niet vergeten dat investeringen ook winst creëren. De kost gaat voor de baat uit.'<br><br>Na 25 jaar verkoopt u uw bedrijf. Was dat een lastig besluit?<br><br>Groen: 'Nee. Je probeert altijd het best mogelijke voor het bedrijf te doen. Ik ga ze niet opnoemen, maar de lijst met mogelijke partners voor Just Eat Takeaway is niet erg lang.'<br><br>'Prosus is net als wij in Amsterdam gevestigd, en het is een investeerder die gelooft in e-commerce in Europa. Daar zijn er niet heel veel van. Verder zal alles wel op zijn plaats vallen. Het is niet anders dan andere besluiten die we in het verleden genomen hebben. Die waren ook bedoeld om het bedrijf beter te maken.'<br><br>Waar bent u het meest trots op als u terugkijkt?<br><br>Groen: 'Ik doe dat soort dingen niet. Ondernemers gaan bijna nooit zitten om rustig te overdenken waar ze trots op zijn. Je moet vooruitkijken.'<br><br>'Er is een kans om te investeren en Europa verkeert ook in een gemoedstoestand waarbij het nodig is'<br><br>"
Dinsdag 25 Feb 2025,Rechter vernietigt miljoenenboete AFM voor Promovendum,"Rutger Betlem<br><br>Amsterdam<br><br>De Autoriteit Financiële Markten (AFM) moet een onderzoek naar verzekeraar Promovendum opnieuw uitvoeren. Volgens de rechter was de onderbouwing onvoldoende toen de toezichthouder in het voorjaar van 2023 een boete van €2,5 mln oplegde aan de verzekeraar. Het boetebesluit wordt vernietigd.<br><br>De toezichthouder constateerde destijds niet-integere bedrijfsuitoefening over de periode 2018-2021. De onderneming zou zijn klanten onduidelijk, onjuist en misleidend geïnformeerd hebben. Daarop volgde een boete en onmiddellijke publicatie hiervan op de website van de AFM.<br><br>In een vrijdag gepubliceerd tussenvonnis veegt de rechter de kritiek van de toezichthouder van tafel. Volgens de rechtbank Rotterdam is een deel van de geconstateerde overtredingen niet aangetoond. Waar dat wel het geval was, waren deze niet zo ernstig als de AFM stelt. De boete voor verzekeraar CAK Dordrecht, die naast Promovendum ook autoschadeverzekeringslabel Besured voert, is nog niet definitief van tafel. De toezichthouder krijgt de gelegenheid aanvullend bewijs aan te leveren. De aantijgingen van de toezichthouder logen er in 2023 niet om. Het boetebesluit opende met de kop 'Opeenstapeling van overtredingen'. De AFM beschuldigde de verzekeraar van het verhullen van aanpassingen in de verzekeringsvoorwaarden en vaag communiceren, onder meer over premieverhogingen en fouten bij de indexatie van verzekeringen. Ook zou er gesjoemeld zijn bij de klantreviews. De klanttevredenheidsscore was niet transparant en de communicatie te veel op online gericht, vond de AFM. 'We hebben vastgesteld dat CAK Dordrecht (via haar dochterondernemingen) meer dan drie jaar de wet structureel heeft overtreden.' De rechter kijkt daar anders naar. De toezichthouder krijgt in het vonnis drie opties voorgelegd: de overtredingen beter motiveren, de boete aanpassen naar een lagere overtredingscategorie of afzien van bestraffing. Promovendums advocaat Frank 't Hart laat in een reactie weten zich verbaasd te hebben over de aanpak van de AFM. De toezichthouder koos ervoor de verzekeraar in de boetecategorie voor de allerzwaarste vergrijpen in te delen, artikel 4.11 van de Wet op het financieel toezicht. Het is een bepaling die ook wordt ingezet om vergunningen in te trekken of een curator aan te stellen. 'Ze hebben hun hand overspeeld door de felheid waarmee ze dit zijn aangegaan. Het was disproportioneel', zegt 't Hart. Hij geeft het voorbeeld van een eerdere boete waarbij 4.11 wel terecht was. 'Daarin werd een samengestelde overtreding geconstateerd. Schending van het provisieverbod, oneerlijke handelspraktijken én misbruik bij colportage.' Bij Promovendum ging het om triviale overtredingen, zegt hij, zoals onvoldoende duidelijk aangeven dat schade binnen twee jaar gemeld moet worden. 'Zelfs al zou dit een overtreding zijn, dan nog gaat het nergens over. Wie meldt er twee jaar na dato nog een schade? Niemand.'  Als de toezichthouder ervoor kiest de vervolging door te zetten, dan krijgt ze tien weken om tot een betere motivatie te komen. De AFM laat weten de uitspraak te bestuderen. 'Vervolgens bepalen wij de vervolgstappen', meldt een woordvoerder. Volgens advocaat 't Hart is er maar één optie: 'Als ze verstandig zijn, laten ze de zaak rusten.'<br><br>Als de AFM de vervolging doorzet, krijgt ze tien weken om tot een betere motivatie te komen<br><br>'Als ze verstandig zijn, laten ze de zaak rusten', zegt Promovendums advocaat 't Hart<br><br>"
Dinsdag 25 Feb 2025,Trump verwezenlijkt Orwells voorspelling,"Hoe duidelijker het wordt dat Donald Trump leeft op rancune, wraak en woede, des te dringender wordt het dat westerse landen van hun illusie afstappen dat de soep niet zo heet wordt gegeten. De Navo en de EU hebben geen moment te verliezen, niet alleen om een tegenoffensief gereed te hebben, maar om het voortouw te nemen. Bijvoorbeeld met het aankondigen van extra invoerrechten op Amerikaanse producten voordat Washington ermee komt. Of door de degens te kruisen met de VS in de VN, of door openlijk stelling te nemen tegen flagrante leugens.<br><br>In een toespraak voor de Conservative Political Action Conference (CPAC) sloeg Trump zich op de borst over de vrijlating van Israëlische gijzelaars. 'Wij hebben er weer zes terug. Biden kreeg er geen enkele vrij - niet één, nul, zero.' In 2023 kwamen, tijdens een korte gevechtsonderbreking, 105 gijzelaars vrij, vooral door de inzet van Biden. Trump beweert dat de VS $500 mrd aan de Oekraïense oorlog hebben besteed, het dubbele van Europa. In werkelijkheid was de Europese bijdrage $396 mrd en de Amerikaanse $243 mrd. De rancune, wraak en woede nemen wonderlijke vormen aan. Afgelopen weekend ontsloeg Trump generaal Charles Brown, de stafchef van de krijgsmacht. Na de moord op de zwarte George Floyd door een witte politieagent, had Brown in 2020 een korte videoboodschap gemaakt waarin hij zijn eigen, eenzame strijd beschreef om als zwarte man de legertop te bereiken. Dat heeft Trump hem nooit vergeven. Ook zet hij de strijd tegen de media voort. Onlangs verloor persbureau Associated Press zijn vaste plek in de perskamer van het Witte Huis omdat het de Mexicaanse Golf niet de Amerikaanse Golf wil noemen. CNN en The New York Times zijn evenmin welkom. De perskamer van het Pentagon is vanaf deze week alleen toegankelijk tijdens persconferenties. De journalisten die de ruimte al decennialang gebruiken om hun artikelen te schrijven en opnames te maken, zoeken maar elders een plek. Chef-staatsontwrichting Elon Musk danste op de CPAC-conferentie over het podium met een zonnebril en een kettingzaag, en kondigde via X aan dat honderdduizenden ambtenaren na het weekend een lijst moeten inleveren met minstens vijf dingen die ze de afgelopen week hebben bereikt, met een cc aan hun chefs. Doen ze dat niet, dan volgt ontslag op staande voet. Het zijn vrijwel allemaal punten die waren aangekondigd in Project 2025, een soort spoorboek van Trump-2 dat voor de verkiezingen uitlekte. Wie had ooit gedacht dat George Orwell, met de griezelige voorspelling in zijn boek 1984, gelijk zou krijgen?<br><br>Elon Musk danste op de CPAC-conferentie over het podium met een zonnebril en een kettingzaag<br><br>Bernard Hammelburg is journalist en buitenlandcommentator van BNR.<br><br>"
Dinsdag 25 Feb 2025,Van den Broek gaf voorkeur aan de stille onderhandeling,"Van onze redacteur<br><br>Amsterdam<br><br>Oud-minister van Buitenlandse Zaken Hans van den Broek is op 88-jarige leeftijd overleden. Hij leed al geruime tijd aan de ziekte van Alzheimer.<br><br>CDA'er Van den Broek was bijna dertig jaar actief in de politiek. Tussen 1982 en 1993 was hij minister in drie kabinetten onder partijgenoot Ruud Lubbers. Kortstondig werd hij genoemd als diens mogelijke opvolger als leider van de christendemocraten.<br><br>Als minister gaf Van den Broek de voorkeur aan een bescheiden rol achter de schermen en aan stille diplomatieke onderhandelingen. Hij verzette zich tegen wat hij 'megafoondiplomatie' noemde. Begin 1993 kondigde hij onverwacht zijn vertrek aan als minister en werd hij Eurocommissaris. Zes jaar later kwam er onverwacht een einde aan Van den Broeks carrière toen de voltallige Europese Commissie, waarvan hij deel uitmaakte, moest aftreden vanwege beschuldigingen van fraude en vriendjespolitiek. Het was een abrupt einde voor Van den Broek, die zelf niet bij deze kwesties betrokken was. Jaren later, in 2005, benoemde de Nederlandse regering Van den Broek tot minister van staat, een eretitel voor oud-politici. Zij kunnen de koning adviseren bij complexe staatszaken. Hij speelde een belangrijke rol in de internationale diplomatie, onder meer bij het Akkoord van Brioni in 1991, dat een einde maakte aan de oorlog in Slovenië, toen het zich losmaakte van Joegoslavië. Minister van Buitenlandse Zaken en voormalig CDA'er Caspar Veldkamp schrijft op X dat Van den Broek 'een indrukwekkende stempel' heeft gedrukt op het Nederlandse buitenlandbeleid. 'Hij zal herinnerd worden als een groot diplomaat', aldus de NSC-bewindsman. Na zijn politieke carrière bleef Van den Broek actief als voorzitter van het Instituut Clingendael.<br><br>De CDA'er drukte zijn stempel op het buitenlandbeleid en wordt herdacht als 'groot diplomaat'<br><br>"
Dinsdag 25 Feb 2025,Voor de paus,"Een non kijkt op naar het beeld van de in 2005 overleden paus Johannes Paulus II, vlak buiten het Gemelli-ziekenhuis in Rome. Het kunstwerk is uitgegroeid tot een plek waar wordt gebeden voor het herstel van de huidige 88-jarige paus Franciscus, die volgens het Vaticaan 'in kritieke toestand' verkeert. Gelovigen laten rode rozen, ballonnen en kaarsen achter aan de voet van het marmeren beeld, dat de eerste Poolse paus verbeeldt in zijn nadagen: steunend op een crucifix met een van pijn vertrokken gezicht. Zondag werd bekend dat de Argentijnse Franciscus, die in 2013 de Duitse Benedictus XVI (1927-2022) opvolgde, lijdt aan beginnend nierfalen. Op 14 februari werd hij in het Gemelli-ziekenhuis opgenomen met een bronchitis die uitgroeide tot een dubbele longontsteking. <br><br>Voorganger Benedictus trad op 85-jarige leeftijd zelf af - een zeer ongebruikelijke stap. Franciscus noemde dat zelf eerder 'een verre mogelijkheid'. Doctoren in het Gemelli-ziekenhuis redden eerder het leven van Johannes Paulus II, na een aanslag op zijn leven in mei 1981. Dat was de eerste keer dat een paus werd behandeld in dit 1500 bedden tellende hospitaal. Inmiddels heeft het ziekenhuis de beschikking over een pauselijke suite op de tiende verdieping. <br><br>"
Dinsdag 25 Feb 2025,"'Zonder Europa geen deal', zegt EU-buitenlandchef | EU-buitenlandchef Kaja Kallas: 'VS verspreiden Russische boodschap'","EU-buitenlandchef Kaja Kallas wilde zich gisteren niet uitlaten over de inzet van Europese troepen in Oekraïne. 'Eerst moet er vrede zijn', aldus Kallas. 'En tot dusver willen Poetin en Rusland geen vrede.' Ze benadrukte dat een deal niet gesloten kan worden als Europa niet aan de onderhandelingstafel zit. 'Je kunt bespreken met Poetin wat je wilt, maar als het over Oekraïne en Europa gaat, moeten Oekraïne en Europa ook akkoord gaan.'<br><br>Pagina 13<br><br>Daan Ballegeer<br><br>Brussel<br><br>Voorafgaand aan een overleg met ministers van buitenlandse zaken in Brussel, wilde EU-buitenlandchef Kaja Kallas zich gisteren niet uitlaten over de inzet van Europese troepen in Oekraïne.<br><br>Frankrijk en het Verenigd Koninkrijk sturen deze week in Washington aan op zo'n vredesmacht om een eventueel staakt-het-vuren tussen Oekraïne en Rusland te bewaken, zo meldde The Wall Street Journal zondag al.<br><br>Zolang er geen vrede is overeengekomen, zal er ook geen vredesmissie van Europa naar Oekraïne gaan. Dat verklaarde EU-buitenlandchef Kaja Kallas gisteren in Brussel. 'Tot dusver willen Poetin en Rusland geen vrede. Maar de gesprekken over veiligheidsgaranties voor Oekraïne lopen wel.' Kallas liet in het midden wie bij die gesprekken betrokken zijn, en dus of die enkel plaatsvinden tussen de Europese lidstaten onderling, of ook met de Verenigde Staten. In Saoedi-Arabië onderhandelen de VS en Rusland over de toekomst van Oekraïne, zonder vertegenwoordiging van Oekraïne noch de EU. Wel heeft Washington een vragenlijst naar Brussel gestuurd om te peilen wat de EU van de VS verwacht, en welke rol Europa zelf bereid is te spelen. 'Zonder ons kan een deal niet werken', benadrukte Kallas. 'Je kunt bespreken met Poetin wat je wilt, maar als het over Oekraïne en Europa gaat, moeten Oekraïne en Europa ook akkoord gaan.' Vorige week haalde Donald Trump uit naar de Oekraïense president Zelensky, die hij een 'dictator' noemde. De Amerikaanse president beweerde bovendien ten onrechte dat Zelensky slechts 4% steun geniet onder zijn bevolking. 'Die uitspraken zijn ... interessant', reageerde Kallas, die erop wees dat Zelensky aan de macht is gekomen via vrije en democratische verkiezingen, 'zoals er in Rusland onder Poetin al 25 jaar geen zijn geweest'. Ze voegde eraan toe dat ze aanvankelijk dacht dat Trump zich had versproken en eigenlijk 'Poetin' bedoelde in plaats van 'Zelensky'. Anders gezegd: de VS zijn geen neutrale partner. 'Als je kijkt naar de berichten uit de VS, is het duidelijk dat de Russische boodschap daar sterk doorklinkt.' Vandaag reist Kallas naar Washington voor overleg met de Amerikaanse minister van buitenlandse zaken Marco Rubio. De Franse president Emmanuel Macron en de Britse premier Keir Starmer spreken deze week met Trump in een poging hem te overtuigen de militaire steun aan Kiev voort te zetten. Gisteren namen de EU-buitenlandministers een nieuw sanctiepakket aan, het zestiende sinds het begin van de oorlog. Het gaat om Russisch aluminium, de 'schaduwvloot' van Russische olietankers en de verkoop van gameconsoles. Op 6 maart vindt een EU-top plaats waar staats- en regeringsleiders bespreken hoe de militaire hulp aan Kiev kan worden uitgebreid en hoe de Europese defensie kan worden versterkt. De EU werkt aan een aanvullend militair steunpakket dat volgens persbureau Bloomberg ongeveer €20 mrd bedraagt, gericht op de levering van artilleriemunitie, luchtverdedigingssystemen, langeafstandsraketten en drones. Het aanvullende steunpakket dwingt volgens minister van Buitenlandse Zaken Caspar Veldkamp (NSC) 'een beetje' die landen die nu minder doen om bij te dragen met militaire middelen, dan wel met de financiering daarvan. 'Het blijft vrijwillig, maar de druk is stevig.' Europa is terechtgekomen in een nieuw tijdperk waarin het veel meer de eigen broek zal moeten ophouden als het gaat om veiligheid en defensie, aldus Veldkamp. Ook voor zijn omgeving. 'We moeten Oekraïne blijven steunen, zodat het niet met het mes op de keel hoeft te staan terwijl er wordt onderhandeld.'<br><br>Buitenlandministers van de EU namen gisteren een nieuw pakket sancties tegen Rusland aan<br><br>"
Dinsdag 25 Feb 2025,€22 mln | Kortlopende lening à €22 mln geeft Ebusco weer wat lucht,"Drie investeerders komen met geld voor de busbouwer<br><br>De Brabantse bussenbouwer Ebusco heeft een kortlopende lening afgesloten van €22 mln bij in totaal drie partijen. Dat is nodig om bestaande bussen om te bouwen naar de wensen van nieuwe klanten en de productie bij onderaannemers in China op gang te krijgen.<br><br>Pagina 23<br><br>Koper gevonden voor bussen bestemd voor Qbuzz<br><br>Pien van Engen<br><br>Amsterdam<br><br>De Brabantse bussenbouwer Ebusco heeft een kortlopende lening afgesloten van €22 mln bij in totaal drie partijen. Dat is nodig om bestaande bussen om te bouwen naar de wensen van nieuwe klanten en de productie bij zijn onderaannemers in China op gang te krijgen. De bedragen moeten in augustus zijn terugbetaald met een rente van 10%.<br><br>De lening is afkomstig van de Amerikaanse investeerder Capital Heights, het Taiwanese Green Innovation en De Engh, het investeringsvehikel van de familie Van Wettum. De laatste twee partijen staan er ook voor open om hun lening om te zetten in aandelen. Verder is Ebusco in gesprek met de Chinese exportagent CMC voor steun. Op die manier wil het bedrijf minder afhankelijk worden van zijn bankleningen. Net als de nieuw afgesloten lening van €22 mln hebben de banken hun kredieten tijdelijk verlengd tot half augustus.  Het in Deurne gevestigde Ebusco is al langere tijd verwikkeld in een overlevingsstrijd. Afgelopen november wist het een claimemissie, wat gezien wordt als een paardenmiddel, van €36 mln succesvol af te ronden. Het bedrijf raakte deze zomer opnieuw in financiële nood nadat het de verplaatsing van zijn productie in Nederland naar Chinese onderaannemers niet goed van de grond had gekregen. Dat blijkt nu niet genoeg. Een woordvoerder van Ebusco zegt dat het dieptepunt in de cashpositie voorzien was voor het eerste kwartaal. 'Er is nu gekozen voor een lening om te voorkomen dat het omslaat naar de verkeerde kant.' In december zei de dit najaar aangetreden ceo Christian Schreyer nog tegenover het FD dat er geen extra geld nodig zou zijn. Ebusco worstelt al een aantal jaar met productieproblemen, waardoor het niet genoeg bussen kan afleveren bij zijn klanten. Meermaals haalde Ebusco miljoenen op via de beurs en investeerders, maar dat mocht niet baten. Deze zomer gaf oprichter en ceo Peter Bijvelds het stokje noodgedwongen door aan Schreyer.  De Duitser startte een omvangrijk herstructureringsprogramma op om Ebusco uit zijn kwetsbare positie te krijgen. Onderdeel daarvan is de verkoop binnen korte tijd van bestaande bussen uit geannuleerde orders, het verkopen van een deel van de voorraden en het sluiten van een van de twee locaties in Nederland.  Ebusco maakte gisteren bekend een nieuwe koper te hebben gevonden voor de order die afgelopen najaar door Qbuzz werd geannuleerd. Het bedrijf verkoopt 31 elektrische bussen aan vervoersmaatschappij EBS. In de afgelopen maanden maakte Ebusco al bekend 22 bussen te hebben verkocht aan Métropole Rouen Normandie en 21 bussen aan NIAG. Die worden naar verwachting aan het begin van het tweede kwartaal geleverd aan de klanten. Met de nu 31 verkochte bussen aan EBS komt het totaal uit op 74 bussen. De vervoerder wil ze komende zomer in gebruik nemen op de concessie IJssel-Vecht. Op dit moment worden de bussen nog aangepast naar de wensen van EBS.  Daarmee zijn de problemen nog niet voorbij. In 2025 kreeg Ebusco tot nog toe annuleringen binnen voor 55 bussen. Ebusco zegt er vertrouwen in te hebben de komende maanden nieuwe afnemers te vinden omdat de vraag naar elektrische bussen groot is. 'Ik ben blij dat we dit in relatief korte tijd hebben bereikt, wat het sterke marktpotentieel van de Ebusco 3.0 bevestigt', zegt ceo Schreyer in een toelichting. De jaarcijfers over 2024 publiceert het bedrijf op 30 april. Vanwege de diverse annuleringen zal de omzet ruim onder de eerder gedeelde vooruitzichten liggen, meldt Ebusco. Accountant EY heeft de cijfers nog niet goedgekeurd.  Eind maart volgt een buitengewone aandeelhoudersvergadering, waar het uitgeven van extra aandelen aan de Chinese accuproducent Gotion ter waarde van zo'n €4 mln in stemming zal worden gebracht. Gotion mag na toestemming een bestuurder voordragen.  Door de voorwaarden van de nieuwe leningen ligt verdere verwatering van het Ebusco-aandeel op de loer. In de aanloop naar de claimemissie, afgelopen november, voerde het bedrijf nog een conversie door om de waarde op te voeren: vijf aandelen gingen op in één. Bij verstrekking van de extra miljoenenlening heeft Capital Heights een lagere conversieprijs weten uit te onderhandelen, van €1,73 naar €0,75. Green Innovation en De Engh hebben daarnaast de optie om hun leningen om te zetten in aandelen. Het Taiwanese bedrijf krijgt in dat geval ook het recht om een bestuurder voor te dragen.<br><br>Ebusco vertrouwt erop afnemers te vinden omdat de vraag naar elektrische bussen groot is<br><br>"
Dinsdag 25 Feb 2025,$1 mrd,"De Spaanse bank BBVA is in gesprek met de Angolese regering om een lening van zo'n $1 mrd verstrekken, aldus ingewijden. Het land wil zijn economie diversifiëren en gaat de lening gebruiken voor investeringen in andere sectoren dan olie.<br><br>"
Dinsdag 25 Feb 2025,$40 mrd,"Premier Giorgia Meloni zei dat de Verenigde Arabische Emiraten $40 mrd in Italië gaan investeren, nadat de VAE-president een bezoek had gebracht aan Rome. De investeringen worden gedaan in onder meer kunstmatige intelligentie en datacenters.<br><br>"
Dinsdag 25 Feb 2025,Beleggers blijven massaal goud opzoeken,"Goudtrackers, gedekt door fysiek goud, hebben afgelopen week de grootste instroom sinds maart 2022 laten zien, zo blijkt uit gegevens van de World Gold Council. Beleggers kochten voor een slordige $5 mrd aan deze  ETF's. De goudprijs brak gisteren een nieuw record met $2956 per troyounce. Analisten verklaren de vlucht in goud als een teken van bezorgdheid over het Amerikaanse handelsbeleid. Het edelmetaal geldt traditiegetrouw als veilige haven, ook als bescherming tegen hoge inflatie.<br><br>"
Dinsdag 25 Feb 2025,Blackstone neemt Safe Harbor Marinas over,"Blackstone Infrastructure neemt Safe Harbor Marinas over, het grootste onderhoudsbedrijf voor superjachten in de Verenigde Staten, voor ongeveer $5,6 mrd. Dat maakte de investeerder gisteren bekend. Sun Communities Inc. verkoopt Safe Harbor Marinas in een volledig contante transactie. Blackstone Infrastructure is een investeerder in onder meer energie en transport. Safe Harbor bezit en exploiteert 138 jachthavens in de VS en Puerto Rico, en is marktleider in de sector voor opslag en onderhoud van boten.<br><br>"
Dinsdag 25 Feb 2025,'Datacenters stuwen gezondheidskosten',"Het groeiende aantal datacenters in de Verenigde Staten leidt tot extra kosten voor de publieke gezondheidszorg, blijkt uit onderzoek van UC Riverside en Caltech. Sinds 2019 zouden die opgelopen zijn naar $5,4 mrd. Volgens de onderzoekers wordt het probleem alleen maar groter door de opkomst van kunstmatige intelligentie (AI), die extra rekenkracht vereist. <br><br>Datacenters vergen veel elektriciteit, en die wordt vaak opgewekt met fossiele brandstoffen. Het onderzoek richt zich op extra vervuiling in de directe omgeving van datacenters. Veel big-techbedrijven compenseren dat met investeringen in schone technologie elders in de VS, maar volgens de onderzoekers hebben omwonenden daar weinig aan. Ze zien Google als grootste boosdoener, gevolgd door Microsoft en Meta. <br><br>"
Dinsdag 25 Feb 2025,Erratum,"In het artikel 'Panama straft Nederland met stopzetten licentie tankrederij' in het FD van zaterdag 22 februari stond dat president Mulino de belastingvrijstelling van VT Shipping annuleert. Hij schrapt echter de vergunning van VT Shipping om in het land te mogen opereren. Met die vergunning kan het bedrijf vervolgens een belastingvrijstelling krijgen, zonder vergunning is dat niet mogelijk.<br><br>"
Dinsdag 25 Feb 2025,Erratum,"In het verhaal 'Adellijke broers twisten over landgoed Den Alerdinck' in het FD van maandag 24 februari, staat het verkeerde landgoed vermeld. De ruzie gaat over landgoed Den Alerdinck II.<br><br>"
Dinsdag 25 Feb 2025,Explosie Russisch consulaat Marseille,"Gisterochtend zijn twee projectielen gegooid naar de buitenmuur van het Russische consulaat in de Franse stad Marseille. Een van deze projectielen kwam tot ontploffing, zo meldt persbureau Reuters op basis van een Franse veiligheidsbron.<br><br>Het incident in de Zuid-Franse havenstad vond plaats op de dag dat het drie jaar geleden is dat Rusland Oekraïne binnenviel. Niemand raakte gewond, aldus de veiligheidsbron. Het personeel van het consulaat werd binnengehouden. Rusland eiste direct een diepgaand onderzoek van de Franse autoriteiten. Het was niet meteen duidelijk of de projectielen ook over de omheining van het consulaat zijn gegooid. De Franse zender BFMTV stelt dat het molotovcocktails waren en dat ze in de tuin van het consulaat terechtkwamen.<br><br>"
Dinsdag 25 Feb 2025,Flexwerk maakt jongeren sneller ongelukkig,Het type arbeidsrelatie beïnvloedt het welzijn van jongeren. Zo hebben jongvolwassenen met een flexibele baan bijna twee keer zo veel kans om ongelukkig te zijn in hun leven als hun generatiegenoten met een vaste baan. Het opleidingsniveau versterkt dit verschil. Dat blijkt uit onderzoek van demografisch instituut Nidi.<br><br>Het Nidi onderzocht het welzijn van 18- tot 35-jarige werkenden naar arbeidsrelatie en opleidingsniveau. Flexibele contracten hebben meer invloed op lager opgeleiden dan op hoger opgeleiden. Lager opgeleiden hebben vaker onzekerdere flexcontracten.<br><br>Lager opgeleide flexwerkers hebben negatievere verwachtingen over het stichten van een gezin dan collega's met een vast contract. Ze hebben weinig inkomen en geen eigen huis. Voor het afsluiten van een hypotheek is een vaste baan vaak belangrijk.<br><br>Het verschil in welzijn tussen jongeren met een flexibele en een vaste arbeidsrelatie is in Nederland groter dan in andere Europese landen. Dit kan te maken hebben met verschil in toegang tot de woningmarkt en de relatief sterke positie van werknemers met een vast contract.<br><br>
Dinsdag 25 Feb 2025,Musk waarschuwt thuiswerkers,"Elon Musk dreigt overheidsmedewerkers te schorsen die deze week nog niet zijn teruggekeerd naar hun werk op kantoor, zo schrijft persbureau Bloomberg. Trump gaf op zijn eerste dag van zijn tweede termijn alle afdelingshoofden de opdracht 'noodzakelijke stappen te ondernemen' om werken op afstand te beëindigen, aldus Bloomberg. <br><br>'Degenen die de uitvoerende order van president Trump om terug te keren naar het werk negeerden, zijn nu meer dan een maand gewaarschuwd', zei Musk gisteren. 'Vanaf deze week worden degenen die nog steeds niet terugkeren naar kantoor op administratief verlof geplaatst.' Volgens het Witte Huis kan de verplichting om terug te keren naar kantoor leiden tot aanzienlijke vermindering van het personeelsbestand.<br><br>"
Dinsdag 25 Feb 2025,Personalia,"Per 24 februari is Cecile Babcock als head of distribution in dienst getreden bij vastgoedontwikkelaar en investment manager Edge. Rutger Timmer is onlangs benoemd tot partner bij octrooibureau V.O. Patents & Trademarks. Specialist in personenvervoer en zakenreizen Munckhof benoemt Koen van Aarssen met ingang van 1 maart tot financial director. Hij volgt in die functie Patrick Straetemans op, die al eerder is toegetreden tot de raad van bestuur van moederbedrijf InfraMobility. Vikram Bhandari is met ingang van 24 februari aangesteld als head and chief investment officer bij Schroders Capital Solutions. Voorheen was hij senior portfolio manager bij vermogensbeheerder BlackRock. Milou Nijmeijer is per 1 januari gestart als private market specialist bij Momentum Family Office. Eerder werkte zij bij ABN Amro, waar zij actief was bij corporate investments.<br><br>Nieuwe baan? Mail personalia@fd.nl met een functieomschrijving in het Nederlands en een foto in hoge resolutie.<br><br>"
Dinsdag 25 Feb 2025,Podcaster Bongino versterkt FBI-leiding,"Volgens de Amerikaanse president Donald Trump wordt Dan Bongino, een conservatieve podcastmaker, adjunct-directeur van de FBI. Dat schrijft persbureau Reuters. 'Geweldig nieuws voor wetshandhaving en Amerikaanse justitie!' plaatste Trump op zijn socialemedianetwerk Truth Social. Hij noemt Bongino 'een man met ongelooflijke liefde en passie voor ons land'. De functie vereist geen bevestiging door de Senaat.<br><br>Bongino was eerder werkzaam voor de politie van de stad New York en was lid van de Amerikaanse geheime dienst US Secret Service. Hij stond tot voor kort vooral bekend als een conservatieve radiopresentator en podcaster. Trump zei in zijn bericht dat Bongino 'bereid is om zijn programma op te geven' nu hij zijn nieuwe rol op zich neemt, aldus persbureau Reuters.<br><br>"
Dinsdag 25 Feb 2025,Starbucks schrapt 1100 banen en sluit vacatures,"Starbucks schrapt 1100 bedrijfsbanen en sluit honderden open en niet-ingevulde vacatures als onderdeel van een in januari aangekondigde herstructurering, zo schrijft persbureau Bloomberg. De ontslagronde onder de managementlagen behoort tot de grootste bezuinigingen ooit van Starbucks Corp. De bezuinigingen hebben geen invloed op werknemers in cafés of in magazijnen, productie en distributie. Werknemers die hun baan verliezen, worden uiterlijk vandaag op de hoogte gebracht.<br><br>"
Dinsdag 25 Feb 2025,Wibra wint strijd om Blokkerpanden,"In de strijd om voormalige Blokkerpanden blijkt vooral discounter Wibra succesvol. Wibra voegde in het afgelopen jaar 33 winkels toe aan het portfolio, meldt het Algemeen Dagblad. Na het faillissement van Blokker in november kwamen ongeveer 350 panden leeg te staan. Kruidvat en andere discounters hopen zich ook op de gewilde locaties te vestigen.<br><br>De Duitse discounter KiK, die momenteel oprukt in Nederland, wil twintig nieuwe filialen openen. Inzet zijn leegstaande Blokker-panden op goede locaties waar vrijstaande winkelruimte schaars is. Ceo Philipoom vertelde vorige week tegenover het FD dat er sprake is van een 'enorme strijd' tussen discounters. Doorslaggevend bij die onderhandelingen is vaak wie het snelst schakelt en de hoogste prijs biedt.<br><br>"
Dinsdag 25 Feb 2025,"€16,3 mrd","In de eerste drie kwartalen van 2024 kwam het Nederlandse handelstekort in goederen met de VS uit op €16,3 mrd, twee keer zo hoog als vijf jaar geleden. Dat komt vooral door meer import van olie en gas, meldt het CBS. <br><br>"
